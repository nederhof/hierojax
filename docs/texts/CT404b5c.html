<!DOCTYPE html>
<html lang="en">
<head>
<meta http-equiv="Content-Type" content="text/html; charset=utf-8">
<title>Coffin Text 404, B5C</title>
<link rel="stylesheet" type="text/css" href="hierojax.css" />
<script type="text/javascript" src="hierojax.js"></script>
<script type="text/javascript">
    window.addEventListener("DOMContentLoaded", () => { hierojax.processFragments(); });
</script>
</head>
<body>

<h1>Coffin Text 404, B5C</h1>

<p>
Typed by S. Rosmorduc in JSesh, licence: Creative commons CC-BY
</p>
<p>
Converted automatically to Unicode using HieroJax.
</p>
<span class="hierojax" style="font-size: 30px;" data-separated="true"
>𓂋𓐱𓏤𓈖𓊃𓉐𓐰𓂋𓄭𓐰𓂻𓂋𓂻𓂋𓋴𓐱𓃀𓇼𓐱𓉐𓌐𓐱𓐷𓉐𓐰𓈖𓐸𓇏𓐰𓏏𓐱𓈇𓇋𓐱𓄿𓂋𓅱𓐱𓆰𓃉𓐱𓃉𓐱𓃉𓇯𓆓𓐳𓂧𓐰𓏏𓈖𓇋𓐱𓂋𓀸𓉿𓀭𓃹𓐰𓈖𓎼𓐰𓈙𓎼𓐰𓈙𓀭𓊗𓏭𓂋𓐰𓈖𓐰𓎢𓇋𓐱𓐩𓎢𓁷𓐱𓏤𓇋𓐱𓐷𓐝𓐰𓅓𓐸𓎛𓎠𓀭𓁹𓊨𓏏𓐰𓉐𓎢𓂋𓀻𓅱𓍑𓐱𓄿𓂻𓑕𓂋𓑕𓐰𓎢𓑕𓇍𓑕𓐱𓇋𓑕𓅜𓐍𓏛𓇑𓐱𓐷𓈖𓐰𓀻𓐸𓀻𓂋𓃀𓐱𓅱𓂋𓐰𓐍𓏛𓐰𓈖𓐰𓎢𓇋𓐱𓅓𓊃𓐰𓊪𓐰𓂋𓄭𓐰𓂻𓐍𓐰𓂋𓐰𓆑𓂋𓐰𓎢𓇋𓇋𓇼𓐱𓄿𓉐𓅠𓅓𓐱𓅓𓆑𓌢𓐱𓐷𓏏𓐰𓏭𓐸𓌢𓑕𓐱𓑄࿠𓇋𓐱𓅓𓑄࿠𓑄࿠𓆓𓑕𓐰𓂧𓑕𓐍𓐰𓂋𓋴𓐱𓐷𓈖𓑕𓐰𓏥𓑕𓐸𓈖𓐰𓆑𓅓𓂻𓋴𓑕𓐱𓐷𓈖𓑕𓐰𓂉𓑕𓐸𓈖𓐰𓏦𓍿𓐰𓅱𓐍𓐰𓂋𓋴𓐱𓐷𓈖𓐰𓏦𓐸𓈙𓐰𓂝𓌪𓋴𓐱𓐷𓈖𓐰𓏦𓐸𓈙𓐰𓂋𓐱𓏏𓂉𓎛𓐱𓐷𓈖𓐰𓂝𓐸𓊃𓐰𓊪𓐱𓏏𓂏𓈖𓐰𓏏𓐍𓐱𓅓𓂜𓂋𓐰𓈖𓐰𓏦𓋴𓐱𓐷𓈖𓐰𓏦𓐸𓆓𓐳𓂧𓐍𓐰𓂋𓊃𓀻𓐱𓏤𓊃𓐰𓊪𓐰𓂋𓄭𓐰𓂻𓆑𓇋𓑕𓐱𓐩𓑕𓁷𓑕𓍿𓑕𓐰𓈖𓑕𓎛𓐱𓐷𓏏𓐰𓏭𓐸𓀭𓐱𓀭𓌢𓐱𓌢𓐷𓈖𓐰𓏏𓐸𓐱𓐷𓈖𓐰𓏭𓐸𓀭𓐱𓀭𓏏𓐱𓏏𓏛𓐰𓏏𓐱𓏭𓄣𓐱𓏤𓌸𓐰𓂋𓅱𓐱𓐷𓏏𓐰𓏭𓐸𓄋𓐱𓐷𓊪𓐰𓏴𓐸𓈖𓐰𓀻𓅓𓎛𓐱𓐷𓂓𓐰𓏛𓐸𓐰𓏦𓀻𓏌𓐰𓎡𓀻𓅱𓃀𓐱𓐷𓈖𓐰𓆇𓐸𓇶𓅓𓎝𓐱𓐷𓎡𓐰𓏏𓐱𓏏𓐸𓊞𓏌𓐰𓎡𓀻𓅃𓅭𓊨𓐱𓏏𓁐𓇍𓐱𓇋𓈖𓀻𓌳𓐰𓁹𓄿𓐱𓄿𓇋𓐱𓐷𓏏𓐰𓆑𓐸𓀭𓀻𓁹𓊨𓐱𓀭𓇍𓐱𓅱𓂻𓅜𓐍𓐰𓏛𓌢𓐱𓐷𓈖𓐰𓀭𓐸𓀻𓅱𓍑𓄿𓂻𓂋𓐰𓎡𓂋𓃀𓐱𓅱𓂋𓐰𓐍𓏛𓐰𓈖𓐰𓎡𓇋𓐱𓅓𓊃𓐰𓊪𓐰𓂋𓄭𓐰𓂻𓐍𓐰𓂋𓐰𓆑𓂋𓐰𓎡𓇋𓇋𓋴𓐱𓃀𓇼𓉐𓂝𓐰𓈎𓐱𓂻𓊡𓐱𓐷𓅱𓐰𓏦𓐸𓁷𓐱𓂋𓐰𓆑𓎛𓐱𓋴𓈎𓐱𓌪𓆓𓐳𓂧𓐍𓐰𓂋𓐰𓏏𓈖𓐰𓆑𓇋𓐱𓐩𓆓𓁷𓐱𓏤𓎡𓐷𓊪𓐰𓂋𓐸𓐱𓎛𓂋𓐱𓅱𓂻𓅬𓀭𓊪𓎛𓐱𓐷𓂋𓐰𓂋𓐸𓅱𓐱𓂻𓀭𓂋𓐰𓈖𓐰𓎡𓅱𓍑𓄿𓂻𓂋𓐰𓎡𓇍𓇋𓂻𓅜𓐍𓐰𓏛𓌢𓐱𓐷𓈖𓐰𓀭𓐸𓀻𓂋𓃀𓅱𓂋𓐰𓐍𓏛𓐰𓈖𓐰𓎡𓇋𓐱𓅓𓊃𓐰𓊪𓐰𓂋𓄭𓐰𓂻𓐍𓐰𓂋𓐰𓆑𓂋𓎡𓐰𓇋𓐱𓇋𓋴𓐱𓃀𓇼𓉐𓅠𓅓𓐱𓅓𓆑𓇋𓐱𓐷𓂋𓐰𓀸𓐸𓉿𓐰𓏤𓐱𓆑𓊢𓂝𓐰𓂻𓅓𓈙𓐰𓍿𓎅𓈖𓐰𓌾𓅱𓀻𓌾𓐰𓏏𓐱𓏤𓅓𓐱𓐷𓂝𓐰𓏤𓐸𓆑𓂋𓐍𓆼𓐱𓄿𓏏𓌾𓐰𓂝𓎛𓐱𓋴𓐎𓐰𓏦𓈖𓐰𓊃𓀻𓐱𓏤𓇋𓐱𓅓𓐱𓋴𓆓𓐳𓂧𓐍𓐰𓂋𓈖𓐰𓆑𓊃𓐰𓀼𓐱𓏤𓇋𓐱𓐩𓆓𓁷𓐱𓏤𓐰𓎡𓐷𓏏𓐰𓏏𓐸𓐱𓅱𓊌𓀭𓐷𓏏𓐰𓏏𓐸𓐱𓅱𓊌𓂋𓐰𓈖𓐰𓎡𓎔𓐰𓏏𓌾𓂋𓐰𓈖𓐰𓈖𓏏𓄿𓎡𓌾𓐰𓏏𓐱𓏤𓎺𓅱𓍑𓄿𓂻𓂋𓐰𓎡𓇍𓐱𓇋𓂻𓅜𓐍𓏛𓌢𓐱𓐷𓈖𓐰𓀭𓐸𓀻𓂋𓃀𓐱𓅱𓂋𓐰𓐍𓏛𓐰𓈖𓐰𓎡𓇋𓐱𓅓𓊃𓐰𓊪𓐰𓂋𓄭𓐰𓂻𓐍𓐱𓂋𓐰𓆑𓂋𓇑𓐱𓇑𓈖𓐰𓈖𓊃𓐰𓅭𓄿𓐱𓅱𓐷𓏏𓐰𓈇𓐸𓐱𓏦𓆓𓐳𓂧𓐍𓐰𓂋𓈖𓐰𓆑𓇑𓐱𓇑𓈖𓐰𓈖𓊃𓐰𓅭𓄿𓐱𓅱𓐷𓏏𓐰𓈇𓐸𓐱𓏦𓂜𓐰𓈖𓂝𓐰𓈖𓐰𓏦𓐍𓐰𓈖𓐰𓂧𓂾𓐱𓎢𓁷𓂋𓈖𓐰𓏦𓆓𓐳𓂧𓐍𓐰𓂋𓐰𓆑𓈖𓋴𓈖𓐰𓏦𓇋𓐱𓐩𓁷𓐱𓏤𓎢𓊪𓐰𓊃𓐰𓆓𓄪𓄹𓐱𓈖𓇳𓀭𓐷𓍲𓐰𓈖𓐸𓐱𓐷𓂝𓐰𓅱𓐸𓍁𓄹𓐱𓐷𓈖𓐰𓈖𓐸𓅘𓐱𓎛𓐱𓃀𓂓𓐱𓏤𓆓𓐳𓆑𓀭𓋴𓐱𓐷𓐍𓐰𓈖𓐰𓈖𓐸𓅯𓂻𓈖𓐰𓏏𓐱𓋌𓁐𓈖𓆊𓐰𓆊𓐰𓆊𓅱𓍑𓐱𓄿𓂻𓂋𓐰𓎡𓇍𓐱𓇋𓂻𓅜𓐍𓐰𓏛𓌢𓐱𓐷𓈖𓐰𓀭𓐸𓀻𓂋𓃀𓐱𓅱𓂋𓐰𓐍𓐰𓏛𓈖𓐰𓎢𓇋𓐱𓅓𓆓𓐳𓂧𓐰𓏏𓈖𓅓𓄚𓈖𓐰𓏏𓐱𓏭𓊛𓀭𓈖𓇏𓐰𓏏𓐱𓈇𓇋𓐱𓄿𓂋𓅱𓐱𓆰𓏦𓊖𓐍𓐰𓂋𓁷𓐱𓏤𓐰𓆑𓈖𓊹𓐱𓐷𓏤𓐰𓏦𓐸𓇋𓐱𓐷𓊪𓐰𓈖𓐸𓃹𓈖𓅱𓏦𓁷𓐱𓏤𓊪𓐰𓆑𓐛𓐱𓏤𓈖𓇋𓐱𓐷𓏏𓐰𓂋𓐸𓈙𓆓𓐳𓂧𓐍𓐰𓂋𓐰𓆑𓑄࿠𓑄࿠𓂝𓄿𓈙𓏛𓆑𓑕𓇋𓐱𓏛𓎛𓐱𓐷𓆰𓐰𓈖𓐸𓊃𓍯𓄿𓐱𓀭𓄓𓄹𓐱𓏤𓈖𓇳𓀭𓇋𓐱𓐷𓆛𓐰𓈖𓐸𓃀𓆓𓐰𓅱𓀭𓋴𓌫𓅓𓐱𓅱𓇾𓐰𓇾𓐰𓈇𓐱𓈇𓅓𓈞𓐱𓅱𓅓𓐱𓐷𓈖𓐰𓂻𓐸𓋴𓐱𓐷𓈖𓐰𓏦𓐸𓇋𓐱𓀁𓌂𓐱𓅓𓅓𓃹𓐰𓈖𓉿𓇋𓐱𓐷𓏏𓐰𓈖𓐰𓇳𓐸𓇋𓐱𓀁𓇳𓀭𓎠𓅟𓅱𓐰𓏦𓏎𓐱𓐷𓈖𓐰𓈖𓐸𓀻𓅓𓃛𓅱𓐱𓅱𓊛𓐱𓀻𓆓𓐳𓂧𓂋𓐰𓈖𓀻𓇋𓐱𓏏𓐱𓇋𓈖𓄂𓐷𓏏𓐰𓏏𓐸𓐱𓍢𓇋𓐱𓀁𓎛𓐱𓐷𓆰𓐰𓈖𓐸𓋴𓐱𓐷𓎡𓐰𓏏𓐸𓏏𓐱𓁸𓅱𓐱𓐷𓈖𓐰𓏏𓐸𓊨𓐱𓐷𓏏𓐰𓀭𓐸𓐷𓏠𓐰𓈖𓐸𓐱𓇋𓏏𓐱𓌙𓐱𓐷𓊛𓐰𓈖𓐸𓃣𓀭𓐱𓅓𓐷𓂓𓐰𓏏𓐸𓐱𓀋𓏛𓐰𓏦𓅱𓐱𓐎𓏏𓐱𓀭𓆓𓐳𓂧𓂋𓐰𓈖𓀻𓇋𓐱𓏏𓐱𓇋𓈖𓐷𓏠𓐰𓈖𓐸𓐱𓇋𓐱𓏏𓌙𓐱𓐷𓆱𓐰𓏤𓐸𓎠𓏏𓇾𓐰𓇾𓐰𓈇𓐱𓈇𓅓𓎢𓄿𓂋𓉐𓂋𓐰𓈖𓈖𓐰𓍿𓂋𓐰𓈖𓐰𓈖𓐍𓐰𓂋𓊪𓐱𓅱𓊤𓐱𓆱𓐍𓐱𓊪𓂧𓄖𓊪𓐱𓅱𓈖𓊡𓐱𓃒𓀭𓂋𓐰𓈖𓐰𓈖𓎗𓐱𓅱𓆓𓅱𓐱𓏏𓆱𓐰𓏦𓉻𓐰𓂝𓄿𓐱𓐷𓂝𓐰𓑂𓐸𓆱𓐰𓏦𓊪𓐱𓅱𓈖𓐷𓇏𓐰𓏏𓐱𓈇𓐸𓐱𓊹𓐱𓏤𓀭𓂋𓐰𓈖𓐰𓈖𓎛𓐱𓐷𓂝𓐰𓏏𓐱𓍢𓐸𓊞𓄿𓐰𓎡𓐰𓂋𓃭𓀭𓂋𓐰𓈖𓐰𓎢𓂋𓐰𓈖𓐰𓈖𓇋𓐱𓏤𓐱𓇋𓈖𓆱𓐰𓏏𓐱𓏤𓊡𓐱𓅱𓆱𓏎𓐱𓈖𓅨𓐰𓂋𓐰𓏏𓀭𓐱𓅓𓆱𓐰𓐍𓐱𓏏𓍯𓄿𓐱𓈐𓋴𓐱𓐷𓊪𓐰𓅱𓐸</span>

</body>
</html>
