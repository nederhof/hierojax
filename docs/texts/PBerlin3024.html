<!DOCTYPE html>
<html lang="en">
<head>
<meta http-equiv="Content-Type" content="text/html; charset=utf-8">
<title>P. Berlin 3024</title>
<link rel="stylesheet" type="text/css" href="hierojax.css" />
<script type="text/javascript" src="hierojax.js"></script>
<script type="text/javascript">
    window.addEventListener("DOMContentLoaded", () => {
hierojax.processFragments(); });
</script>
</head>
<body>

<h1>P. Berlin 3024</h1>

<p>
Originally encoded in RES, as part of the <a
href="https://mjn.host.cs.st-andrews.ac.uk/egyptian/texts/">St Andrews Corpus</a>.
Converted automatically to Unicode using HieroJax.
</p>

<span style="font-size: 10; font-weight: 700;">(1)</span> <span class="hierojax" data-type="svg" style="font-size: 30px;">𓇋𓑕𓐱𓅱𓑋𓈖𓐰𓏤𓐱𓏤𓐱𓏤𓂋𓆓𓐳𓂧𓑃࿠</span><br>
<span style="font-size: 10; font-weight: 700;">(2)</span> <span class="hierojax" data-type="svg" style="font-size: 30px;">𓂜𓐰𓈖𓌰𓐱𓅓𓂝𓐰𓀁𓈖𓑒𓐰𓄓𓑕𓐻𓄹𓑕𓋴𓑕𓐰𓈖𓑕𓐰𓏤𓑕𓐱𓏤𓑕𓐱𓏤𓇋𓑕𓐱𓏲𓂋𓑉𓐰𓆞𓑉𓄿𓑕𓑃࿠</span><br>
<span style="font-size: 10; font-weight: 700;">(3)</span> <span class="hierojax" data-type="svg" style="font-size: 30px;">𓂧𓃀𓐱𓅡𓄿𓐱𓏲𓌥𓏛𓐰𓏤𓐱𓏤𓐱𓏤𓂜𓐰𓈖𓌰𓐱𓅓𓂝𓐰𓀁𓈖𓐰𓄓𓐻𓄹𓋴𓈖𓐰𓏤𓐱𓏤𓐱𓏤𓇋𓑕𓐱𓅱𓄋𓑉𓊪𓑕𓐰𓏴𓑕</span><br>
<span style="font-size: 10; font-weight: 700;">(4)</span> <span class="hierojax" data-type="svg" style="font-size: 30px;">𓈖𓐰𓀀𓂋𓐱𓏤𓀀𓈖𓅡𓑐𓏱𓑋𓀀𓅱𓈙𓃀𓐱𓏴𓀁𓀀𓆓𓐳𓂧𓏏𓈖𓐰𓆑</span><br>
<span style="font-size: 10; font-weight: 700;">(5)</span> <span class="hierojax" data-type="svg" style="font-size: 30px;">𓇋𓑕𓐱𓏲𓈖𓐰𓄿𓅨𓐰𓂋𓂋𓐰𓀀𓅓𓏇𓐱𓐷𓈖𓐰𓇳𓐸𓂜𓌃𓂧𓅱𓀁𓅡𓏱𓀀</span><br>
<span style="font-size: 10; font-weight: 700;">(6)</span> <span class="hierojax" data-type="svg" style="font-size: 30px;">𓎛𓐱𓐷𓈖𓐰𓂝𓐸𓀀𓇋𓐱𓅱𓎼𓐰𓂋𓐱𓏏𓅨𓐰𓂋𓑕𓂋𓐰𓂝𓑕𓃀𓑕𓐰𓂝𓑕𓀁𓇋𓐱𓅱𓏇𓐱𓇋𓅱𓊃𓐰𓆑</span><br>
<span style="font-size: 10; font-weight: 700;">(7)</span> <span class="hierojax" data-type="svg" style="font-size: 30px;">𓂝𓑕𓐰𓂻𓀀𓇋𓐱𓅓𓑒𓏏𓑕𓐱𓆑𓑕𓈝𓅓𓂻𓅡𓏱𓀀𓊢𓐱𓐷𓂝𓐰𓂻𓐸𓆑𓈖𓐰𓀀𓐷𓁷𓐰𓂋𓐸𓐱𓋴</span><br>
<span style="font-size: 10; font-weight: 700;">(8)</span> <span class="hierojax" data-type="svg" style="font-size: 30px;">𓑃࿠𓀀𓐱𓏤𓐱𓏤𓅱𓑒𓐱𓇋𓑕𓑃࿠𓆑𓂜𓐰𓈖𓂝𓐰𓏏𓐰𓆞𓄿𓑕𓀜𓆑𓑔𓅱𓑕𓀀𓑍</span><br>
<span style="font-size: 10; font-weight: 700;">(9)</span> <span class="hierojax" data-type="svg" style="font-size: 30px;">𓇥𓑕𓐰𓂋𓑕𓈖𓑉𓐰𓏏𓑕𓐱𓏏𓐰𓆑𓑉𓅓𓄡𓐰𓏏𓐱𓏤𓀀𓅓𓍲𓐰𓈖𓏌𓐱𓏲𓐰𓍢𓈖𓐰𓍈𓐰𓏌𓐱𓏲𓎛𓐱𓍢𓂜𓐰𓈖</span><br>
<span style="font-size: 10; font-weight: 700;">(10)</span> <span class="hierojax" data-type="svg" style="font-size: 30px;">𓆣𓐰𓂋𓅓𓂝𓐰𓆑𓂋𓅱𓇋𓐱𓂻𓆑𓉔𓐰𓂋𓅱𓑕𓇳𓑕𓐱𓏤𓑕𓈎𓑕𓋴𓐱𓌟𓑕𓈖𓑕𓐰𓏏𓑕𓅪𓑕𓐰𓏤𓑕𓐱𓏤𓑕𓐱𓏤𓑕</span><br>
<span style="font-size: 10; font-weight: 700;">(11)</span> <span class="hierojax" data-type="svg" style="font-size: 30px;">𓅓𓐰𓂝𓏏𓐰𓈖𓐰𓏤𓐱𓏤𓐱𓏤𓅡𓏱𓀀𓁷𓐱𓏤𓏏𓐰𓉔𓏏𓂾𓂻𓀀𓂜𓄔𓐱𓅓𓈖𓐰𓀀</span><br>
<span style="font-size: 10; font-weight: 700;">(12)</span> <span class="hierojax" data-type="svg" style="font-size: 30px;">𓈖𓐰𓆑𓁷𓐱𓏤𓋴𓐱𓏏𓍔𓄿𓋴𓍬𓐰𓂻𓀀𓂋𓅓𓏏𓏱𓂜𓇍𓐱𓇋𓏏𓐰𓂻𓈖𓐰𓆑</span><br>
<span style="font-size: 10; font-weight: 700;">(13)</span> <span class="hierojax" data-type="svg" style="font-size: 30px;">𓁷𓐱𓏤𓆼𓐱𓄿𓂝𓀜𓁷𓐱𓏤𓑒𓐍𓐰𓏏𓊮𓂋𓋴𓐱𓌳𓄿𓅓𓏏𓊮𓑕𓀀𓑒</span><br>
<span style="font-size: 10; font-weight: 700;">(14)</span> <span class="hierojax" data-type="svg" style="font-size: 30px;">𓊪𓑒𓏏𓑒𓐰𓂋𓑒𓑃࿠𓏠𓐰𓈖𓐰𓏏𓑕𓅪𓑕𓆑𓑉𓑃࿠𓁷𓑒𓑃࿠𓐟𓑒𓐱𓏤𓆑𓑕𓂋𓑕𓑃࿠</span><br>
<span style="font-size: 10; font-weight: 700;">(15)</span> <span class="hierojax" data-type="svg" style="font-size: 30px;">𓆑𓐰𓏏𓐰𓎡𓑀𓂻𓐰𓆑𓇋𓑋𓐱𓅓𓑋𓀀𓉔𓐰𓂋𓅱𓇳𓐱𓏤𓈎𓋴𓐱𓌠𓈖𓐰𓏏𓅪𓐰𓏥</span><br>
<span style="font-size: 10; font-weight: 700;">(16)</span> <span class="hierojax" data-type="svg" style="font-size: 30px;">𓊢𓐱𓐷𓂝𓐰𓂻𓐸𓆑𓅓𓊪𓐰𓆑𓐞𓐱𓏤𓏇𓐱𓇋𓁹𓈖𓐰𓅘𓎛𓐱𓐷𓈖𓐰𓅱𓐴𓏌𓐸𓀁𓀀</span><br>
<span style="font-size: 10; font-weight: 700;">(17)</span> <span class="hierojax" data-type="svg" style="font-size: 30px;">𓊪𓅮𓄿𓇋𓐱𓋴𓊪𓅱𓉐𓐰𓂋𓐰𓂋𓂻𓏎𓐰𓈖𓆑𓇓𓐱𓅱𓂋𓐰𓆑𓅡𓏱</span><br>
<span style="font-size: 10; font-weight: 700;">(18)</span> <span class="hierojax" data-type="svg" style="font-size: 30px;">𓀀𓅱𓐍𓆼𓐱𓄿𓅪𓐰𓂋𓊃𓐰𓂧𓎛𓐱𓀁𓄿𓉔𓅪𓁷𓐱𓏤𓋹𓐱𓐷𓈖𓐰𓐍𓐸𓇋𓐱𓉔𓅓</span><br>
<span style="font-size: 10; font-weight: 700;">(19)</span> <span class="hierojax" data-type="svg" style="font-size: 30px;">𓀜𓑕𓅱𓀀𓂋𓅓𓏏𓐱𓏱𓂜𓇍𓐱𓇋𓏏𓐰𓂻𓀀𓈖𓐰𓆑𓋴𓐱𓇛𓈖𓆓𓐳𓅓</span><br>
<span style="font-size: 10; font-weight: 700;">(20)</span> <span class="hierojax" data-type="svg" style="font-size: 30px;">𓏛𓑉𓐰𓈖𓑉𓀀𓋀𓐱𓏏𓈉𓇋𓐱𓈖𓇋𓐱𓅱𓈎𓋴𓐱𓌠𓈖𓐰𓏏𓅪𓊪𓐱𓏲𓊪𓐰𓄡𓂋𓐰𓏏𓄶𓐰𓇳</span><br>
<span style="font-size: 10; font-weight: 700;">(21)</span> <span class="hierojax" data-type="svg" style="font-size: 30px;">𓊪𓐰𓅱𓋹𓐱𓐷𓈖𓐰𓐍𓐸𓇋𓐱𓅱𓆱𓐰𓏏𓐱𓏤𓏤𓐱𓏤𓐱𓏤𓐍𓐰𓂋𓀒𓋴𓐱𓐷𓈖𓐰𓏤𓐱𓏤𓐱𓏤𓐸𓐍𓐰𓈖𓏏𓐰𓂧𓂾𓐱𓂻𓂋𓐰𓎢</span><br>
<span style="font-size: 10; font-weight: 700;">(22)</span> <span class="hierojax" data-type="svg" style="font-size: 30px;">𓁷𓐱𓏤𓇋𓐱𓋴𓆑𓐰𓏏𓅪𓐰𓏤𓐱𓏤𓐱𓏤𓍯𓄿𓎛𓐱𓎝𓐰𓏛𓌳𓐱𓄿𓇋𓐱𓂋𓌗𓅪𓀀</span><br>
<span style="font-size: 10; font-weight: 700;">(23)</span> <span class="hierojax" data-type="svg" style="font-size: 30px;">𓅱𓆓𓐳𓂝𓐣𓏛𓅱𓀀𓅝𓐰𓏏𓐱𓏭𓅆𓎛𓐱𓐷𓊵𓐰𓏏𓐸𓊪</span><br>
<span style="font-size: 10; font-weight: 700;">(24)</span> <span class="hierojax" data-type="svg" style="font-size: 30px;">𓊹𓐱𓏤𓏤𓐱𓏤𓐱𓏤𓐍𓐰𓊃𓐰𓆑𓍚𓀜𓐍𓐰𓈖𓇓𓐱𓅱𓅆𓁷𓐰𓂋𓀀</span><br>
<span style="font-size: 10; font-weight: 700;">(25)</span> <span class="hierojax" data-type="svg" style="font-size: 30px;">𓏞𓀀𓅓𓌴𓐰𓐙𓂝𓐰𓏏𓐱𓏯𓏛𓄔𓐱𓅓𓂋𓐰𓂝𓇳𓐱𓏤𓅆𓌃𓂧𓅱</span><br>
<span style="font-size: 10; font-weight: 700;">(26)</span> <span class="hierojax" data-type="svg" style="font-size: 30px;">𓀁𓀀𓊃𓐰𓎼𓀞𓅱𓇋𓐱𓄿𓇳𓐰𓊞𓐍𓐰𓊃𓐰𓆑𓍚𓑒𓀜𓑕</span><br>
<span style="font-size: 10; font-weight: 700;">(27)</span> <span class="hierojax" data-type="svg" style="font-size: 30px;">𓇋𓐱𓋴𓂧𓐰𓊃𓐰𓏋𓑐𓅆𓑕𓁷𓐰𓂋𓀀𓅓𓂝𓐰𓏏𓉐𓂦𓂋𓑕𓐰𓏏𓑕𓐰𓏛𓑕</span><br>
<span style="font-size: 10; font-weight: 700;">(28)</span> <span class="hierojax" data-type="svg" style="font-size: 30px;">𓑃࿠𓈖𓐰𓏏𓐰𓏏𓋴𓐱𓐟𓄿𓂋𓌗𓅪𓀀𓅱𓂧𓈖𓍖𓑕𓐱𓏛𓂜𓑑𓐰𓑃࿠</span><br>
<span style="font-size: 10; font-weight: 700;">(29)</span> <span class="hierojax" data-type="svg" style="font-size: 30px;">𓆑𓄿𓀋𓂝𓐰𓈖𓐰𓆑𓈖𓐰𓀀𓈖𓆓𓐳𓐷𓇛𓐱𓅓𓐸𓏛𓐍𓋴𓆑𓍚</span><br>
<span style="font-size: 10; font-weight: 700;">(30)</span> <span class="hierojax" data-type="svg" style="font-size: 30px;">𓀜𓊹𓐱𓏤𓏤𓐱𓏤𓐱𓏤𓈙𓏏𓐰𓍔𓄿𓏛𓐰𓏤𓐱𓏤𓐱𓏤𓄡𓐰𓏏𓐱𓏤𓀀𓆓𓐳𓂧𓏏𓐰𓈖𓐰𓈖𓀀</span><br>
<span style="font-size: 10; font-weight: 700;">(31)</span> <span class="hierojax" data-type="svg" style="font-size: 30px;">𓅡𓏱𓀀𓂜𓐰𓈖𓏏𓐰𓎢𓇋𓐱𓋴𓊃𓐰𓀀𓐱𓏤𓇋𓐱𓅱𓎢𓐷𓏏𓐰𓂋𓑒𓐸𓐱𓆵𓑉𓀁𓑕</span><br>
<span style="font-size: 10; font-weight: 700;">(32)</span> <span class="hierojax" data-type="svg" style="font-size: 30px;">𓋹𓐱𓐷𓈖𓐰𓐍𓐸𓏏𓊪𓐷𓏏𓐰𓂋𓐸𓐱𓆴𓆎𓅓𓏛𓐰𓎢𓎔𓐰𓂝𓇋𓐱𓇋𓀁𓎢𓁷𓐱𓏤𓋹𓑕𓐱𓐷𓈖𓑕𓐰𓐍𓑕𓐸</span><br>
<span style="font-size: 10; font-weight: 700;">(33)</span> <span class="hierojax" data-type="svg" style="font-size: 30px;">𓏇𓐱𓇋𓎟𓐰𓀀𓊢𓐱𓂝𓉴𓏛𓐰𓏤𓐱𓏤𓐱𓏤𓀀𓆓𓐳𓂧𓀀𓂜𓈝𓅓𓂻𓀀</span><br>
<span style="font-size: 10; font-weight: 700;">(34)</span> <span class="hierojax" data-type="svg" style="font-size: 30px;">𓇋𓐱𓏲𓈖𓐰𓆑𓄿𓂋𓇾𓐰𓈇𓐱𓏤𓈖𓐰𓈟𓅓𓂝𓈖𓐰𓏏𓐱𓏲𓁷𓐱𓏤𓏏𓐰𓆑𓇋𓐱𓇋𓐱𓏏𓂾𓐱𓀜𓂜𓐰𓈖</span><br>
<span style="font-size: 10; font-weight: 700;">(35)</span> <span class="hierojax" data-type="svg" style="font-size: 30px;">𓈖𓐰𓍈𓏌𓐱𓏲𓏏𓐱𓍢𓂝𓐰𓎢𓐍𓐰𓈖𓐰𓂋𓇋𓐱𓂊𓀁𓀀𓎟𓁷𓐱𓏤𓆓𓐳𓂧</span><br>
<span style="font-size: 10; font-weight: 700;">(36)</span> <span class="hierojax" data-type="svg" style="font-size: 30px;">𓇋𓐱𓅱𓀀𓂋𓎁𓐰𓏏𓀜𓎢𓇋𓐱𓅱𓎼𓐰𓂋𓐱𓏏𓎢𓅓𓏱𓐳𓏏𓂋𓐰𓈖𓎢</span><br>
<span style="font-size: 10; font-weight: 700;">(37)</span> <span class="hierojax" data-type="svg" style="font-size: 30px;">𓋹𓐱𓐷𓈖𓐰𓐍𓐸𓊨𓏏𓐰𓉐𓈖𓐰𓆑𓄿𓈖𓐰𓏏𓐍𓐰𓈖𓐰𓏏𓅯𓂻𓂝𓐰𓆑𓂧𓐰𓏏𓐰𓊬𓑕</span><br>
<span style="font-size: 10; font-weight: 700;">(38)</span> <span class="hierojax" data-type="svg" style="font-size: 30px;">𓈖𓐰𓏏𓄣𓐱𓏤𓂧𓏇𓐱𓇋𓈇𓐱𓏤𓊪𓅱𓋀𓐱𓐷𓏏𓐰𓈉𓐸𓂙𓈖𓐰𓏏𓊛𓂝𓋴</span><br>
<span style="font-size: 10; font-weight: 700;">(39)</span> <span class="hierojax" data-type="svg" style="font-size: 30px;">𓑃࿠𓁷𓐱𓏤𓇋𓐱𓂋𓄔𓐱𓅓𓈖𓐰𓀀𓅡𓏱𓀀𓂜𓑃࿠</span><br>
<span style="font-size: 10; font-weight: 700;">(40)</span> <span class="hierojax" data-type="svg" style="font-size: 30px;">𓀀𓃀𓑕𓐱𓏏𓍔𓄿𓀜𓐷𓏏𓐰𓏏𓐸𓐱𓀾𓏛𓄣𓐱𓏤𓆑𓎛𓐱𓐷𓈖𓐰𓂝𓐸𓀀𓇋𓐱𓅱𓆑</span><br>
<span style="font-size: 10; font-weight: 700;">(41)</span> <span class="hierojax" data-type="svg" style="font-size: 30px;">𓂋𓅓𓂝𓐰𓂋𓇜𓏛𓂋𓐰𓂝𓀀𓊪𓎛𓐱𓄖𓂻𓆑𓋀𓐱𓐷𓏏𓐰𓈉𓐸𓏇𓐱𓇋</span><br>
<span style="font-size: 10; font-weight: 700;">(42)</span> <span class="hierojax" data-type="svg" style="font-size: 30px;">𓈖𓐰𓏏𓐱𓏭𓅓𓍋𓐱𓐷𓅓𓐰𓂋𓐸𓉴𓆑𓊢𓐱𓐷𓂝𓐰𓂻𓐸𓈖𓐰𓁷𓂋𓐰𓇯𓇾𓐰𓈇𓐱𓏤𓀀𓁷𓐱𓏤</span><br>
<span style="font-size: 10; font-weight: 700;">(43)</span> <span class="hierojax" data-type="svg" style="font-size: 30px;">𓈎𓐰𓂋𓋴𓆱𓐰𓆑𓇋𓐱𓅱𓀀𓂋𓁹𓐰𓏏𓈖𓇋𓐱𓄿𓇋𓐱𓋼𓁷𓑒𓐱𓏤𓑉</span><br>
<span style="font-size: 10; font-weight: 700;">(44)</span> <span class="hierojax" data-type="svg" style="font-size: 30px;">𓆞𓄿𓐰𓏏𓐎𓐰𓏤𓐱𓏤𓐱𓏤𓎢𓊃𓆓𓐳𓂧𓅓𓀁𓎢𓐰𓎢𓇋𓐱𓇋𓅡𓏱</span><br>
<span style="font-size: 10; font-weight: 700;">(45)</span> <span class="hierojax" data-type="svg" style="font-size: 30px;">𓅓𓇑𓐱𓇑𓈖𓐰𓈖𓏌𓐱𓏲𓀉𓇋𓐱𓅱𓀀𓂋𓁹𓐰𓏏𓈖𓇋𓐱𓄿𓇋𓐱𓋼𓇋𓐱𓐍𓐰𓏛</span><br>
<span style="font-size: 10; font-weight: 700;">(46)</span> <span class="hierojax" data-type="svg" style="font-size: 30px;">𓍃𓅓𓆑𓎛𓐱𓎿𓊃𓅱𓊡𓊃𓆓𓐳𓂧𓅓𓀁𓎢𓐰𓎢𓇋𓐱𓇋𓅡𓏱</span><br>
<span style="font-size: 10; font-weight: 700;">(47)</span> <span class="hierojax" data-type="svg" style="font-size: 30px;">𓈖𓐰𓏏𓏏𓐱𓍔𓄿𓅱𓊮𓋴𓅨𓐰𓂋𓇋𓐱𓀁𓀀𓈖𓐰𓈖𓐰𓈖𓁷𓐱𓏤𓃀𓐱𓅡</span><br>
<span style="font-size: 10; font-weight: 700;">(48)</span> <span class="hierojax" data-type="svg" style="font-size: 30px;">𓄿𓃀𓐱𓅡𓄿𓏏𓈖𓐰𓈖𓐰𓈖𓎀𓐰𓊃𓇋𓐱𓇋𓍟𓀜𓀀𓆅𓐱𓇋𓇳𓑕𓐰𓏤𓑕𓐱𓏤𓑕𓐱𓏤𓑕</span><br>
<span style="font-size: 10; font-weight: 700;">(49)</span> <span class="hierojax" data-type="svg" style="font-size: 30px;">𓊃𓆓𓅓𓀀𓎢𓎢𓇋𓐱𓇋𓅡𓏱𓈖𓐰𓏏𓐱𓏭𓎛𓐱𓐷𓈎𓐰𓂋𓐸𓅪𓇋𓐱𓂋𓉔𓇋𓐱𓅓</span><br>
<span style="font-size: 10; font-weight: 700;">(50)</span> <span class="hierojax" data-type="svg" style="font-size: 30px;">𓂝𓐰𓎢𓅱𓀀𓂋𓅓𓏏𓏱𓅓𓊪𓅯𓄿𓈎𓇋𓐱𓀾𓏛𓂜𓐰𓈖</span><br>
<span style="font-size: 10; font-weight: 700;">(51)</span> <span class="hierojax" data-type="svg" style="font-size: 30px;">𓅠𓑕𓐱𓅓𓎢𓐍𓐰𓈖𓐰𓏏𓅯𓑕𓂻𓑕𓎢𓐷𓁷𓐰𓂋𓑕𓐸𓐱𓋴𓅓𓋀𓐱𓐷𓏏𓐰𓈉𓐸𓍯𓄿𓑕𓎛𓑕𓐱𓎝𓑕𓐰𓏛𓑕</span><br>
<span style="font-size: 10; font-weight: 700;">(52)</span> <span class="hierojax" data-type="svg" style="font-size: 30px;">𓄣𓐱𓏤𓎢𓅡𓏱𓀀𓌢𓐱𓐷𓈖𓐰𓀀𓐸𓀀𓂋𓆣𓂋𓐰𓏏𓃛𓐰𓂝𓅱𓄯𓀀</span><br>
<span style="font-size: 10; font-weight: 700;">(53)</span> <span class="hierojax" data-type="svg" style="font-size: 30px;">𓂧𓐰𓂋𓐰𓊪𓂞𓏏𓐰𓆑𓐰𓏭𓊢𓐱𓐷𓂝𓐰𓏏𓐸𓂻𓆑𓐰𓏭𓁷𓐱𓏤𓇉𓐱𓄿𓏏𓐰𓉐𓉔𓐰𓂋𓅱𓇳𓐱𓏤</span><br>
<span style="font-size: 10; font-weight: 700;">(54)</span> <span class="hierojax" data-type="svg" style="font-size: 30px;">𓈎𓐰𓂋𓋴𓐱𓀾𓀜𓋴𓐱𓍑𓄿𓇋𓐱𓇋𓏛𓐰𓆑𓎛𓐱𓐷𓆰𓐰𓈖𓐸𓎢𓇋𓐱𓇋𓐱𓏏𓂠𓋳𓐱𓏤</span><br>
<span style="font-size: 10; font-weight: 700;">(55)</span> <span class="hierojax" data-type="svg" style="font-size: 30px;">𓈖𓊼𓂋𓐰𓈉𓇋𓐱𓅱𓄋𓊪𓐰𓏴𓈖𓐰𓈖𓀀𓑕𓅡𓏱𓀀𓂋𓐱𓏤𓆑𓑕𓅱𓈙</span><br>
<span style="font-size: 10; font-weight: 700;">(56)</span> <span class="hierojax" data-type="svg" style="font-size: 30px;">𓃀𓐱𓏴𓀁𓆑𓆓𓐳𓂧𓏏𓈖𓐰𓀀𓇋𓐱𓂋𓊃𓐰𓐍𓆼𓐱𓄿𓀁𓎢𓈎𓐰𓂋𓋴𓊭𓑕𓈖</span><br>
<span style="font-size: 10; font-weight: 700;">(57)</span> <span class="hierojax" data-type="svg" style="font-size: 30px;">𓇉𓐱𓄿𓏏𓐎𓐰𓏤𓐱𓏤𓐱𓏤𓄣𓐱𓏤𓊪𓐱𓏲𓏎𓈖𓐰𓏏𓂋𓐰𓅓𓇋𓐱𓇋𓐱𓏏𓁹𓊪𓐱𓏲𓅓𓋴𓐱𓇋𓆛</span><br>
<span style="font-size: 10; font-weight: 700;">(58)</span> <span class="hierojax" data-type="svg" style="font-size: 30px;">𓈖𓐰𓂧𓅪𓐰𓊃𓀀𓐱𓏤𓄞𓐰𓂧𓏏𓐰𓂝𓊃𓐰𓀀𓐱𓏤𓊪𓐱𓏲𓅓𓉐𓐱𓏤𓐰𓆑𓆼𓐱𓄿𓂝𓀜𓁷𓐱𓏤</span><br>
<span style="font-size: 10; font-weight: 700;">(59)</span> <span class="hierojax" data-type="svg" style="font-size: 30px;">𓈎𓄿𓄿𓀠𓈇𓐱𓏤𓂜𓐰𓈖𓉐𓐰𓂋𓂻𓈖𓐰𓎢𓂋𓐷𓁷𓐰𓂋𓐸𓐱𓏲𓇯𓌴𓐰𓁹𓄿𓎢</span><br>
<span style="font-size: 10; font-weight: 700;">(60)</span> <span class="hierojax" data-type="svg" style="font-size: 30px;">𓂋𓐰𓂝𓇳𓐱𓏤𓅆𓐰𓏤𓐱𓏤𓐱𓏤𓐪𓐱𓐷𓂧𓐰𓏌𓐸𓀢𓀜𓅱𓀀𓐱𓏤𓐱𓏤𓐱𓏤𓅓𓇋𓐱𓐷𓈖𓐰𓂋𓐸𓊌𓐰𓈖</span><br>
<span style="font-size: 10; font-weight: 700;">(61)</span> <span class="hierojax" data-type="svg" style="font-size: 30px;">𓌳𓄿𓐱𓏏𓊌𓐍𓐰𓂝𓅱𓋴𓐱𓀜𓐖𓐰𓈖𓐰𓏛𓍋𓐱𓐷𓅓𓐰𓂋𓐸𓉴𓐰𓏤𓐱𓏤𓐱𓏤𓄤𓐱𓐷𓆑𓐰𓂋𓐸𓅱𓏤𓐱𓏤𓐱𓏤𓅓</span><br>
<span style="font-size: 10; font-weight: 700;">(62)</span> <span class="hierojax" data-type="svg" style="font-size: 30px;">𓂓𓄿𓏏𓀋𓏛𓐰𓏤𓐱𓏤𓐱𓏤𓄤𓐱𓐷𓆑𓑕𓐰𓂋𓑕𓐰𓏏𓑕𓐸𓆣𓐰𓂋𓋴𓐱𓐪𓂧𓐰𓏌𓅱𓀢𓀀𓐱𓏤𓐱𓏤𓐱𓏤𓅓</span><br>
<span style="font-size: 10; font-weight: 700;">(63)</span> <span class="hierojax" data-type="svg" style="font-size: 30px;">𓊹𓐱𓏤𓏤𓐱𓏤𓐱𓏤𓂝𓃀𓐱𓅡𓄿𓅱𓌂𓐰𓏤𓐱𓏤𓐱𓏤𓇋𓐱𓐷𓂋𓐰𓏭𓐸𓅱𓈙𓅱𓁸𓏇𓐱𓇋𓇑𓐱𓇑𓈖𓏌𓐱𓏲</span><br>
<span style="font-size: 10; font-weight: 700;">(64)</span> <span class="hierojax" data-type="svg" style="font-size: 30px;">𓀉𓀀𓐰𓏤𓐱𓏤𓐱𓏤𓅓𓐷𓏏𓐰𓏤𓐱𓏤𓐱𓏤𓐸𓐱𓏱𓁷𓐱𓏤𓌻𓐰𓂋𓇋𓐱𓇋𓐱𓏏𓈇𓐱𓏤𓈖𓐰𓎼𓄿𓐱𓏲𓎣𓐰𓅪𓐷𓁷𓐰𓂋𓐸𓐱𓇯𓇾𓐰𓈇𓐱𓏤</span><br>
<span style="font-size: 10; font-weight: 700;">(65)</span> <span class="hierojax" data-type="svg" style="font-size: 30px;">𓀀𓎁𓐰𓏏𓀜𓈖𓐰𓈖𓍇𓏌𓐱𓏲𓇋𓐱𓇋𓈗𓄖𓆑𓐰𓏭𓇶𓅆</span><br>
<span style="font-size: 10; font-weight: 700;">(66)</span> <span class="hierojax" data-type="svg" style="font-size: 30px;">𓅓𓏇𓐱𓐷𓏏𓐰𓏏𓐸𓏛𓇋𓐱𓐷𓂋𓐰𓏭𓐸𓌃𓂧𓅱𓀁𓈖𓋴𓐱𓐷𓈖𓐰𓏤𓐱𓏤𓐱𓏤𓐸𓂋𓅓𓅱𓆟𓐰𓏤𓐱𓏤𓐱𓏤</span><br>
<span style="font-size: 10; font-weight: 700;">(67)</span> <span class="hierojax" data-type="svg" style="font-size: 30px;">𓊃𓐰𓊪𓐰𓏏𓂏𓐰𓈖𓈗𓄔𓐱𓅓𓂋𓐰𓎢𓈖𓐰𓀀𓅓𓂝𓐰𓎢𓄤𓐱𓐷𓆑𓐰𓂋𓐸𓄔𓐱𓅓𓈖𓂋𓐰𓏏𓀀𓐱𓁐𓐰𓏤𓐱𓏤𓐱𓏤</span><br>
<span style="font-size: 10; font-weight: 700;">(68)</span> <span class="hierojax" data-type="svg" style="font-size: 30px;">𓌞𓐱𓋴𓂻𓉔𓐰𓂋𓅱𓇳𓐱𓏤𓄤𓐱𓐷𓆑𓐰𓂋𓐸𓋴𓐱𓅓𓐍𓐰𓂜𓎔𓐰𓂝𓀁𓇋𓐱𓏲𓈖𓐰𓆓𓐳𓊃𓅪𓀀</span><br>
<span style="font-size: 10; font-weight: 700;">(69)</span> <span class="hierojax" data-type="svg" style="font-size: 30px;">𓋴𓐱𓂓𓄿𓍁𓂝𓐰𓆑𓄞𓐰𓂧𓅱𓈇𓐱𓏤𓐰𓆑𓇋𓐱𓏲𓆑𓄿𓊪𓀋𓐰𓂝𓆑𓈙𓐰𓈖𓐰𓈖𓐰𓈖𓌽𓐰𓏤𓐱𓏤𓐱𓏤</span><br>
<span style="font-size: 10; font-weight: 700;">(70)</span> <span class="hierojax" data-type="svg" style="font-size: 30px;">𓆑𓐰𓂋𓄚𓈖𓐰𓏌𓐱𓏲𓉐𓐰𓂧𓊪𓐰𓏏𓊛𓋴𓐱𓏏𓍔𓄿𓋴𓍬𓐰𓂻𓆑𓋴𓐱𓐪𓂧𓑉𓐰𓏌</span><br>
<span style="font-size: 10; font-weight: 700;">(71)</span> <span class="hierojax" data-type="svg" style="font-size: 30px;">𓅱𓏏𓊛𓎛𓐱𓃀𓎱𓐰𓆑𓏏𓐰𓎢𓐰𓈖𓂻𓌴𓐰𓁹𓄿𓈖𓐰𓆑𓉐𓐰𓂋𓐱𓏏𓂻𓅱𓐍</span><br>
<span style="font-size: 10; font-weight: 700;">(72)</span> <span class="hierojax" data-type="svg" style="font-size: 30px;">𓏏𓇰𓈖𓐰𓏏𓎔𓎛𓐱𓇋𓐱𓇋𓐱𓏏𓊡𓈗𓂋𓋴𓐱𓍟𓁹𓅓𓂧𓐰𓊪𓏏𓐰𓊛</span><br>
<span style="font-size: 10; font-weight: 700;">(73)</span> <span class="hierojax" data-type="svg" style="font-size: 30px;">𓂋𓐰𓂝𓇳𓅆𓁷𓐱𓏤𓅧𓈎𓂻𓉐𓐰𓂋𓂻𓎛𓐱𓐷𓈖𓐰𓂝𓐸𓈟𓐱𓏏𓁐𓆑</span><br>
<span style="font-size: 10; font-weight: 700;">(74)</span> <span class="hierojax" data-type="svg" style="font-size: 30px;">𓄟𓊃𓅱𓀔𓀀𓐱𓁐𓐰𓏤𓐱𓏤𓐱𓏤𓆑𓄿𓈎𓅪𓁶𓐱𓏤𓈙𓏤𓐱𓈇𓍲𓐰𓈖𓆊𓅓</span><br>
<span style="font-size: 10; font-weight: 700;">(75)</span> <span class="hierojax" data-type="svg" style="font-size: 30px;">𓎼𓐰𓂋𓎛𓐱𓇰𓌨𓐰𓂋𓌻𓐰𓂋𓇋𓐱𓇋𓏏𓆊𓐰𓏥𓇥𓐰𓂋𓇋𓐱𓈖𓆑𓈟𓐱𓋴𓀔</span><br>
<span style="font-size: 10; font-weight: 700;">(76)</span> <span class="hierojax" data-type="svg" style="font-size: 30px;">𓊪𓐰𓊃𓐰𓈙𓏴𓐰𓏛𓆑𓅓𓊤𓐱𓏲𓀁𓁷𓐱𓏤𓆓𓐳𓂧𓂜𓐰𓂋𓅓𓁹𓀀</span><br>
<span style="font-size: 10; font-weight: 700;">(77)</span> <span class="hierojax" data-type="svg" style="font-size: 30px;">𓈖𓐰𓏏𓐰𓆑𓄿𓄟𓋴𓐱𓏏𓀔𓂜𓐰𓈖𓈖𓋴𓉐𓐰𓂋𓐱𓏏𓂻𓅓𓋀𓐱𓏏𓈉</span><br>
<span style="font-size: 10; font-weight: 700;">(78)</span> <span class="hierojax" data-type="svg" style="font-size: 30px;">𓂋𓎢𓐰𓏏𓁷𓐱𓏤𓇾𓐰𓈇𓐱𓏤𓎔𓐰𓂝𓇋𓐱𓇋𓀁𓀀𓁷𓐱𓏤𓄟𓋴𓐱𓏲𓀔𓀀𓐱𓁐𓐰𓏥𓋴</span><br>
<span style="font-size: 10; font-weight: 700;">(79)</span> <span class="hierojax" data-type="svg" style="font-size: 30px;">𓊃𓐰𓂧𓅱𓏴𓅓𓊃𓐰𓅱𓎛𓐱𓐷𓏏𓐰𓆇𓐸𓌴𓐰𓁹𓄿𓐱𓏲𓐰𓏤𓐱𓏤𓐱𓏤𓁷𓐱𓏤𓈖𓏅𓈖𓐰𓏏𓐱𓏭𓆊𓐰𓊾</span><br>
<span style="font-size: 10; font-weight: 700;">(80)</span> <span class="hierojax" data-type="svg" style="font-size: 30px;">𓂜𓋹𓐱𓐷𓈖𓐰𓐍𓐸𓏏𓋴𓐱𓐷𓈖𓐰𓏤𓐱𓏤𓐱𓏤𓐸𓇋𓐱𓏲𓈖𓐰𓆓𓐳𓊃𓅪𓀀𓂧𓃀𓐱𓎛𓄑𓀁𓐰𓆑𓅓𓂝𓐰𓈙𓐰𓂋</span><br>
<span style="font-size: 10; font-weight: 700;">(81)</span> <span class="hierojax" data-type="svg" style="font-size: 30px;">𓃭𓅱𓏏𓇳𓐰𓏤𓐱𓏤𓐱𓏤𓇋𓐱𓅱𓈟𓐱𓁐𓆑𓆓𓐳𓂧𓋴𓈖𓐰𓆑𓇋𓐱𓅱𓂋𓄟𓋴𓐱𓇋𓐱𓇋𓐱𓏏𓏔𓐰𓏥</span><br>
<span style="font-size: 10; font-weight: 700;">(82)</span> <span class="hierojax" data-type="svg" style="font-size: 30px;">𓇋𓐱𓅱𓆑𓉐𓐰𓂋𓂻𓐰𓆑𓂋𓏅𓈖𓐰𓏏𓅱𓈇𓐱𓏤𓐰𓂋𓋴𓐱𓋴𓎀𓐰𓂋𓄿𓏏𓐱𓏯𓇳</span><br>
<span style="font-size: 10; font-weight: 700;">(83)</span> <span class="hierojax" data-type="svg" style="font-size: 30px;">𓂝𓐰𓈖𓐰𓈖𓂽𓐰𓆑𓇓𓐱𓏲𓂋𓉐𓐰𓆑𓇋𓐱𓅱𓆑𓏇𓐱𓇋𓎢𓇋𓐱𓇋𓀀𓈟𓐱𓏏𓁐𓐰𓆑</span><br>
<span style="font-size: 10; font-weight: 700;">(84)</span> <span class="hierojax" data-type="svg" style="font-size: 30px;">𓁷𓐱𓏤𓈙𓋴𓐱𓐟𓄿𓄃𓐰𓏛𓈖𓐰𓆑𓂜𓄔𓐱𓅓𓈖𓐰𓆑𓈖𓐰𓋴𓋴𓎀𓅪𓈖𓐰𓆑</span><br>
<span style="font-size: 10; font-weight: 700;">(85)</span> <span class="hierojax" data-type="svg" style="font-size: 30px;">𓅱𓐰𓈙𓅪𓐰𓄣𓐱𓏤𓈖𓐰𓄋𓊪𓐰𓅱𓄿𓀀𓐰𓏤𓐱𓏤𓐱𓏤𓇋𓐱𓏲𓄋𓊪𓐰𓏴𓈖𓐰𓀀</span><br>
<span style="font-size: 10; font-weight: 700;">(86)</span> <span class="hierojax" data-type="svg" style="font-size: 30px;">𓂋𓐱𓏤𓀀𓈖𓅡𓏱𓀀𓅱𓈙𓃀𓐱𓏴𓀁𓀀𓆓𓐳𓂧𓏏𓈖𓐰𓆑𓅓𓂝𓐰𓎢</span><br>
<span style="font-size: 10; font-weight: 700;">(87)</span> <span class="hierojax" data-type="svg" style="font-size: 30px;">𓃀𓐱𓂝𓎛𓆟𓀁𓂋𓐰𓈖𓀀𓅓𓂝𓐰𓎢𓐰𓂋𓋴𓐱𓏏𓐎𓄿𓋴𓐱𓏲𓅯𓐰𓏤𓐱𓏤𓐱𓏤</span><br>
<span style="font-size: 10; font-weight: 700;">(88)</span> <span class="hierojax" data-type="svg" style="font-size: 30px;">𓅓𓉔𓐰𓂋𓅱𓇳𓐱𓏤𓐰𓏤𓐱𓏤𓐱𓏤𓈙𓐰𓈗𓇳𓊪𓐰𓏏𓐰𓇯𓏏𓐱𓍔𓄿𓏏𓊮𓅓𓂝𓐰𓎢</span><br>
<span style="font-size: 10; font-weight: 700;">(89)</span> <span class="hierojax" data-type="svg" style="font-size: 30px;">𓃀𓂝𓎛𓆟𓀁𓂋𓐰𓈖𓀀𓅓𓂝𓐰𓎢𓊏𓊪𓐰𓂝𓋴𓐱𓃀𓈖𓐰𓏌𓐱𓏲𓆟</span><br>
<span style="font-size: 10; font-weight: 700;">(90)</span> <span class="hierojax" data-type="svg" style="font-size: 30px;">𓅓𓉔𓐰𓂋𓅱𓇳𓐱𓏤𓂋𓐰𓊃𓐰𓆑𓅯𓐰𓏤𓐱𓏤𓐱𓏤𓊪𓐰𓏏𓐰𓇯𓏏𓐱𓍔𓄿𓏏𓊮</span><br>
<span style="font-size: 10; font-weight: 700;">(91)</span> <span class="hierojax" data-type="svg" style="font-size: 30px;">𓅓𓂝𓐰𓎢𓃀𓐰𓂝𓎛𓆟𓀁𓂋𓐰𓈖𓀀𓅓𓂝𓐰𓎢𓂋𓋴𓐱𓏏𓐎</span><br>
<span style="font-size: 10; font-weight: 700;">(92)</span> <span class="hierojax" data-type="svg" style="font-size: 30px;">𓄿𓊪𓋴𓅱𓅯𓐰𓏤𓐱𓏤𓐱𓏤𓂋𓃀𓐱𓍯𓄿𓏏𓐰𓈇𓐱𓏤𓈖𓐰𓏏𓏏𓐰𓂋𓇋𓐱𓆵𓆰𓐰𓏤𓐱𓏤𓐱𓏤</span><br>
<span style="font-size: 10; font-weight: 700;">(93)</span> <span class="hierojax" data-type="svg" style="font-size: 30px;">𓌨𓐰𓂋𓄟𓋴𓐱𓇋𓐱𓇋𓐱𓏏𓅯𓐰𓏤𓐱𓏤𓐱𓏤𓅓𓂝𓐰𓎢𓃀𓐰𓂝𓎛𓆟𓀁𓂋𓐰𓈖𓀀</span><br>
<span style="font-size: 10; font-weight: 700;">(94)</span> <span class="hierojax" data-type="svg" style="font-size: 30px;">𓅓𓂝𓐰𓎢𓂋𓋴𓐱𓏏𓐎𓇉𓐱𓄿𓅓𓅱𓅼𓀜𓂋𓆼𓐱𓄿𓊃𓐰𓅱</span><br>
<span style="font-size: 10; font-weight: 700;">(95)</span> <span class="hierojax" data-type="svg" style="font-size: 30px;">𓏴𓈇𓐱𓏤𓏤𓐱𓏤𓐱𓏤𓏌𓐱𓏤𓅹𓈇𓐱𓏤𓐰𓏤𓐱𓏤𓐱𓏤𓇉𓐱𓄿𓅓𓅼𓀜𓈖𓋴𓈖𓐰𓏤𓐱𓏤𓐱𓏤𓅓𓂝𓐰𓎢</span><br>
<span style="font-size: 10; font-weight: 700;">(96)</span> <span class="hierojax" data-type="svg" style="font-size: 30px;">𓃀𓂝𓎛𓆟𓀁𓂋𓐰𓈖𓀀𓅓𓂝𓐰𓎢𓂋𓋴𓐱𓏏𓐎𓅓𓋴𓐱𓎛𓐱𓏲𓆊𓐰𓏤𓐱𓏤𓐱𓏤</span><br>
<span style="font-size: 10; font-weight: 700;">(97)</span> <span class="hierojax" data-type="svg" style="font-size: 30px;">𓂋𓐰𓈟𓋴𓐱𓏏𓀔𓌨𓐰𓂋𓐖𓐰𓈇𓐱𓏤𓐰𓏤𓐱𓏤𓐱𓏤𓌨𓐰𓂋𓌻𓐰𓂋𓐰𓈙𓇋𓐱𓇋𓐱𓏏𓆊𓐰𓏤𓐱𓏤𓐱𓏤𓅓𓂝𓐰𓎢</span><br>
<span style="font-size: 10; font-weight: 700;">(98)</span> <span class="hierojax" data-type="svg" style="font-size: 30px;">𓃀𓂝𓎛𓆟𓀁𓂋𓐰𓈖𓀀𓅓𓂝𓐰𓎢𓂋𓊃𓐰𓏏𓈟𓐱𓏏𓁐𓆓𓐳𓂧𓎼𓐰𓂋</span><br>
<span style="font-size: 10; font-weight: 700;">(99)</span> <span class="hierojax" data-type="svg" style="font-size: 30px;">𓍅𓀁𓂋𓋴𓈖𓅷𓐱𓄿𓇋𓐱𓇋𓂺𓀀𓅓𓂝𓐰𓎢𓃀𓑕𓐰𓂝𓑕𓎛𓐰𓆟𓀁</span><br>
<span style="font-size: 10; font-weight: 700;">(100)</span> <span class="hierojax" data-type="svg" style="font-size: 30px;">𓂋𓐰𓈖𓀀𓅓𓂝𓐰𓎢𓂋𓄡𓐰𓂋𓐰𓂧𓀔𓀀𓈎𓐰𓈖𓀜𓆓𓐳𓂧𓂋𓐰𓆑𓇋𓐱𓏲𓐰𓆑</span><br>
<span style="font-size: 10; font-weight: 700;">(101)</span> <span class="hierojax" data-type="svg" style="font-size: 30px;">𓇋𓐱𓏲𓆑𓐰𓈖𓄟𓋴𓐱𓂧𓅱𓀁𓆑𓅓𓂝𓐰𓎢𓃀𓐰𓂝𓎛𓆟𓀁𓂋𓐰𓈖𓀀</span><br>
<span style="font-size: 10; font-weight: 700;">(102)</span> <span class="hierojax" data-type="svg" style="font-size: 30px;">𓅓𓂝𓐰𓎢𓂧𓏇𓐱𓇋𓈇𓐱𓏤𓈖𓆊𓍲𓐰𓈖𓐰𓈖𓀁𓃀𓐱𓈙𓏏𓐱𓏲𓂊𓀁</span><br>
<span style="font-size: 10; font-weight: 700;">(103)</span> <span class="hierojax" data-type="svg" style="font-size: 30px;">𓌴𓐰𓁹𓄿𓄿𓐟𓐱𓏤𓐰𓆑𓆓𓐳𓂧𓀀𓐰𓈖𓅓𓐰𓂝𓏇𓐱𓐷𓈖𓐰𓇳𓐸𓌢𓐱𓐷𓈖𓐰𓏌𓐸𓅱𓀀𓐱𓏤𓐱𓏤𓐱𓏤𓃀𓐱𓇋𓈖𓐰𓅪</span><br>
<span style="font-size: 10; font-weight: 700;">(104)</span> <span class="hierojax" data-type="svg" style="font-size: 30px;">𓐍𓐰𓈖𓌰𓐱𓅓𓋴𓐱𓏲𓀉𓀀𓐱𓏤𓐱𓏤𓐱𓏤𓏌𓐱𓏤𓏇𓈖𓐰𓇳𓂜𓐰𓌻𓐰𓂋𓀁𓈖𓐰𓏭𓆓𓐳𓂧𓀀</span><br>
<span style="font-size: 10; font-weight: 700;">(105)</span> <span class="hierojax" data-type="svg" style="font-size: 30px;">𓈖𓅓𓐰𓂝𓏇𓈖𓐰𓇳𓂝𓃹𓐰𓈖𓀜𓄣𓐱𓏤𓏤𓐱𓏤𓐱𓏤𓊃𓐰𓀀𓐱𓏤𓎟𓁷𓐱𓏤𓎁𓐰𓏏𓐱𓏏𓀜</span><br>
<span style="font-size: 10; font-weight: 700;">(106)</span> <span class="hierojax" data-type="svg" style="font-size: 30px;">𓐍𓐰𓏏𓏛𓐰𓏤𓐱𓏤𓐱𓏤𓌢𓐱𓐷𓈖𓐰𓏌𓐸𓅱𓀀𓏤𓐱𓏤𓐰𓆑</span><br>
<span style="font-size: 10; font-weight: 700;">(107)</span> <span class="hierojax" data-type="svg" style="font-size: 30px;">𓇋𓐱𓏲𓊃𓐰𓆑𓂊𓀁𓄿𓈎𓅪𓈖𓐰𓆱𓐰𓐍𓐱𓏏𓀜𓁷𓐱𓏤𓉔𓄿𓐱𓏲𓂻𓐰𓈖𓃀𓐱𓏲</span><br>
<span style="font-size: 10; font-weight: 700;">(108)</span> <span class="hierojax" data-type="svg" style="font-size: 30px;">𓎟𓀀𓐱𓁐𓐰𓏤𓐱𓏤𓐱𓏤𓆓𓐳𓂧𓀀𓐰𓈖𓅓𓐰𓂝𓏇𓈖𓐰𓇳𓊵𓏏𓐰𓊪𓁷𓐱𓏤𓃀𓐱𓇋𓈖𓐰𓅪</span><br>
<span style="font-size: 10; font-weight: 700;">(109)</span> <span class="hierojax" data-type="svg" style="font-size: 30px;">𓂋𓐰𓂝𓂋𓐰𓆑𓃀𓐱𓏲𓄤𓐱𓐷𓆑𓐰𓂋𓐸𓂋𓐰𓇾𓈇𓐱𓏤𓅓𓊨𓏏𓐰𓉐𓎟𓐰𓏏𓆓𓐳𓂧𓀀𓐰𓈖𓅓𓐰𓂝</span><br>
<span style="font-size: 10; font-weight: 700;">(110)</span> <span class="hierojax" data-type="svg" style="font-size: 30px;">𓏇𓈖𓐰𓇳𓋴𓈍𓐰𓂝𓐰𓂋𓀁𓊃𓐰𓀀𓐱𓏤𓅓𓊃𓐰𓊪𓐰𓊗𓆑𓃀𓐱𓇋𓈖𓐰𓅪𓋴𓐱𓋴𓃀𓐱𓏏</span><br>
<span style="font-size: 10; font-weight: 700;">(111)</span> <span class="hierojax" data-type="svg" style="font-size: 30px;">𓄑𓀁𓆑𓃀𓐱𓏲𓎟𓀀𓐱𓁐𓐰𓏤𓐱𓏤𓐱𓏤𓃛𓅱𓅪𓐰𓆑𓈋𓅱𓅪𓆓𓐳𓂧𓀀𓈖𓅓𓐰𓂝</span><br>
<span style="font-size: 10; font-weight: 700;">(112)</span> <span class="hierojax" data-type="svg" style="font-size: 30px;">𓏇𓐱𓐷𓈖𓐰𓇳𓐸𓇋𓐱𓏲𓎛𓐱𓐷𓂝𓐰𓍑𓐸𓄿𓀜𓏏𓐱𓏲𓊃𓐰𓀀𓐱𓏤𓎟𓁷𓐱𓏤𓎁𓐰𓏏𓐰𓏏𓀜𓌢𓐱𓐷𓈖𓐰𓏌𓐸𓅱</span><br>
<span style="font-size: 10; font-weight: 700;">(113)</span> <span class="hierojax" data-type="svg" style="font-size: 30px;">𓀀𓐱𓏤𓐱𓏤𓐱𓏤𓆑𓆓𓐳𓂧𓀀𓈖𓅓𓐰𓂝𓏇𓈖𓐰𓇳𓃀𓐱𓍔𓏏𓐰𓅱𓆙𓅓</span><br>
<span style="font-size: 10; font-weight: 700;">(114)</span> <span class="hierojax" data-type="svg" style="font-size: 30px;">𓅧𓈎𓐰𓂻𓄣𓐱𓏤𓀀𓌢𓈖𓐰𓀀𓁹𓐰𓂋𓎛𓐱𓐷𓈖𓐰𓂝𓐸𓆑𓆣𓐰𓂋</span><br>
<span style="font-size: 10; font-weight: 700;">(115)</span> <span class="hierojax" data-type="svg" style="font-size: 30px;">𓅓𓐍𓐱𓏏𓐰𓆑𓀏𓆓𓐳𓂧𓀀𓈖𓅓𓐰𓂝𓏇𓈖𓐰𓇳𓂜𓋴𓐱𓆼𓄿𓏏𓀁𓋵𓐱𓇳</span><br>
<span style="font-size: 10; font-weight: 700;">(116)</span> <span class="hierojax" data-type="svg" style="font-size: 30px;">𓂜𓁹𓐰𓏏𓈖𓁹𓐰𓀀𓅓𓏏𓄿𓄿𓏏𓐱𓏯𓐰𓇳𓆓𓐳𓂧𓀀𓈖𓅓𓐰𓂝𓏇𓐱𓐷𓈖𓐰𓇳𓐸</span><br>
<span style="font-size: 10; font-weight: 700;">(117)</span> <span class="hierojax" data-type="svg" style="font-size: 30px;">𓌢𓐱𓐷𓈖𓐰𓏌𓐸𓅱𓀀𓐱𓏤𓐱𓏤𓐱𓏤𓃀𓐱𓇋𓈖𓐰𓅪𓏎𓐰𓈖𓐰𓈖𓏏𓐱𓏲𓅓𓇥𓐰𓂋𓇥𓐰𓂋𓅱𓀢𓀀𓐱𓏤𓐱𓏤𓐱𓏤</span><br>
<span style="font-size: 10; font-weight: 700;">(118)</span> <span class="hierojax" data-type="svg" style="font-size: 30px;">𓂋𓂸𓐰𓏏𓐱𓏏𓂭𓐱𓂭𓏛𓐰𓈖𓐰𓏏𓄣𓐱𓏤𓆓𓐳𓂧𓀀𓐰𓈖𓅓𓐰𓂝𓏇𓈖𓐰𓇳𓁷𓐱𓏤𓐰𓏤𓐱𓏤𓐱𓏤</span><br>
<span style="font-size: 10; font-weight: 700;">(119)</span> <span class="hierojax" data-type="svg" style="font-size: 30px;">𓎛𓍃𓅓𓅬𓅪𓊃𓐰𓀀𓐱𓏤𓎟𓅓𓁷𓐱𓏤𓅓𓌨𓐰𓂋𓅱𓈇𓐱𓏤𓐰𓂋</span><br>
<span style="font-size: 10; font-weight: 700;">(120)</span> <span class="hierojax" data-type="svg" style="font-size: 30px;">𓌢𓐱𓐷𓈖𓐰𓏌𓐸𓅱𓀀𓐱𓏤𓐱𓏤𓐱𓏤𓆑𓆓𓐳𓂧𓀀𓈖𓅓𓐰𓂝𓏇𓈖𓐰𓇳𓄣𓐱𓏤𓐰𓏤𓐱𓏤𓐱𓏤𓂝𓐰𓃹𓐰𓈖𓀜</span><br>
<span style="font-size: 10; font-weight: 700;">(121)</span> <span class="hierojax" data-type="svg" style="font-size: 30px;">𓂜𓐰𓈖𓃹𓐰𓈖𓄣𓐱𓏤𓈖𓊃𓐰𓀀𓐱𓏤𓂋𓉔𓐰𓈖𓂢𓐰𓏏𓐱𓏲𓁷𓐱𓏤𓐰𓂋𓐱𓆑𓆓𓐳𓂧𓀀𓈖</span><br>
<span style="font-size: 10; font-weight: 700;">(122)</span> <span class="hierojax" data-type="svg" style="font-size: 30px;">𓅓𓐰𓂝𓏇𓈖𓐰𓇳𓂜𓐰𓈖𓌴𓐰𓐙𓂝𓐰𓏏𓅂𓏛𓀀𓐰𓏤𓐱𓏤𓐱𓏤𓇾𓐰𓈇𓐱𓏤𓊃𓐰𓊪𓊗𓐰𓈖</span><br>
<span style="font-size: 10; font-weight: 700;">(123)</span> <span class="hierojax" data-type="svg" style="font-size: 30px;">𓁹𓅱𓐰𓏤𓐱𓏤𓐱𓏤𓇋𓐱𓋴𓆑𓐰𓏏𓅪𓐰𓏤𓐱𓏤𓐱𓏤𓆓𓐳𓂧𓀀𓈖𓅓𓐰𓂝𓏇𓈖𓐰𓇳𓇋𓐱𓏲𓆅𓐱𓏲</span><br>
<span style="font-size: 10; font-weight: 700;">(124)</span> <span class="hierojax" data-type="svg" style="font-size: 30px;">𓅪𓅓𓅧𓈎𓐰𓂻𓄣𓐱𓏤𓀀𓏎𓈖𓐰𓈖𓐰𓏏𓐱𓏲𓅓𓐍𓅓𓅓𓂜</span><br>
<span style="font-size: 10; font-weight: 700;">(125)</span> <span class="hierojax" data-type="svg" style="font-size: 30px;">𓂋𓋴𓂋𓐍𓐰𓏏𓀁𓈖𓐰𓆑𓆓𓐳𓂧𓀀𓈖𓅓𓐰𓂝𓏇𓈖𓐰𓇳𓂜𓐰𓈖</span><br>
<span style="font-size: 10; font-weight: 700;">(126)</span> <span class="hierojax" data-type="svg" style="font-size: 30px;">𓉔𓐰𓂋𓏛𓐰𓄣𓐱𓏤𓀀𓊪𓐰𓆑𓄿𓈝𓅓𓂻𓎛𓐱𓐷𓈖𓐰𓂝𓐸𓆑𓂜𓐰𓈖𓇓𓐱𓏲</span><br>
<span style="font-size: 10; font-weight: 700;">(127)</span> <span class="hierojax" data-type="svg" style="font-size: 30px;">𓃹𓐰𓈖𓆓𓐳𓂧𓀀𓈖𓅓𓐰𓂝𓏇𓈖𓐰𓇳𓇋𓐱𓏲𓀀𓄿𓏏𓐰𓊪𓀋𓂝𓐰𓎢</span><br>
<span style="font-size: 10; font-weight: 700;">(128)</span> <span class="hierojax" data-type="svg" style="font-size: 30px;">𓅱𓀀𓌨𓐰𓂋𓌴𓄿𓐱𓇋𓂋𓐰𓌗𓅪𓈖𓐰𓎼𓄿𓐱𓏲𓎣𓐰𓅪𓅧𓈎𓐰𓂻𓄣𓐱𓏤</span><br>
<span style="font-size: 10; font-weight: 700;">(129)</span> <span class="hierojax" data-type="svg" style="font-size: 30px;">𓀀𓆓𓐳𓂧𓀀𓈖𓅓𓐰𓂝𓏇𓈖𓐰𓇳𓈖𓐰𓆑𓅪𓎛𓀜𓅱𓐰𓂝𓇾𓐰𓈇𓐱𓏤</span><br>
<span style="font-size: 10; font-weight: 700;">(130)</span> <span class="hierojax" data-type="svg" style="font-size: 30px;">𓂜𓐰𓈖𓃹𓐰𓈖𓄖𓅱𓆑𓐰𓏭𓇋𓐱𓅱𓅓𓏱𓐳𓏏𓅓𓁷𓐱𓏤𓀀𓅓𓏇𓐱𓐷𓈖𓐰𓇳𓐸𓋴𓐱𓐷𓈖𓐰𓃀𓐸</span><br>
<span style="font-size: 10; font-weight: 700;">(131)</span> <span class="hierojax" data-type="svg" style="font-size: 30px;">𓍋𓐱𓐷𓅓𓐰𓂋𓐸𓅪𓀀𓏇𓐱𓇋𓉐𓐰𓂋𓐱𓏏𓂻𓂋𓏃𓈖𓐰𓏏𓐱𓏲𓈇𓐱𓏤𓐰𓂋𓐠𓐱𓏤𓉔𓇋𓐱𓅐</span><br>
<span style="font-size: 10; font-weight: 700;">(132)</span> <span class="hierojax" data-type="svg" style="font-size: 30px;">𓏏𓐰𓅫𓇋𓐱𓅱𓅓𓏏𓐰𓏱𓅓𓁷𓐱𓏤𓀀𓅓𓏇𓈖𓐰𓇳𓏇𓐱𓇋𓋴𓐱𓏏𓐎𓂝𓐰𓈖</span><br>
<span style="font-size: 10; font-weight: 700;">(133)</span> <span class="hierojax" data-type="svg" style="font-size: 30px;">𓅂𓏋𓐰𓏤𓐱𓏤𓐱𓏤𓏇𓐱𓇋𓈟𓋴𓐱𓏏𓀕𓌨𓐰𓂋𓎛𓐱𓐷𓏏𓐰𓍔𓐸𓄿𓅱𓋳𓐰𓏤𓐱𓏤𓐱𓏤</span><br>
<span style="font-size: 10; font-weight: 700;">(134)</span> <span class="hierojax" data-type="svg" style="font-size: 30px;">𓉔𓐰𓂋𓅱𓇳𓐱𓏤𓊡𓐱𓏲𓇋𓐱𓏲𓅓𓏏𓐰𓏱𓅓𓁷𓐱𓏤𓀀𓅓𓏇𓈖𓐰𓇳</span><br>
<span style="font-size: 10; font-weight: 700;">(135)</span> <span class="hierojax" data-type="svg" style="font-size: 30px;">𓏇𓐱𓇋𓋴𓐱𓏏𓐎𓊃𓐰𓈙𓐰𓈖𓏌𓐱𓏲𓆰𓐰𓏤𓐱𓏤𓐱𓏤𓏇𓐱𓇋𓈟𓋴𓐱𓏏𓀕𓁷𓐱𓏤𓌻𓐰𓂋𓇋𓐱𓇋𓐱𓏏𓈇𓐱𓏤</span><br>
<span style="font-size: 10; font-weight: 700;">(136)</span> <span class="hierojax" data-type="svg" style="font-size: 30px;">𓈖𓐰𓏏𓏏𓐰𓐍𓏏𓐰𓏋𓈉𓇋𓐱𓏲𓅓𓏏𓐰𓏱𓅓𓁷𓐱𓏤𓀀𓏇𓈖𓐰𓇳𓏇𓐱𓇋</span><br>
<span style="font-size: 10; font-weight: 700;">(137)</span> <span class="hierojax" data-type="svg" style="font-size: 30px;">𓍯𓄿𓏏𓐰𓈐𓎛𓐱𓀜𓇋𓐱𓇋𓐱𓏏𓈗𓏇𓐱𓇋𓂻𓅱𓊃𓐰𓀀𓐱𓏤𓅓𓀎𓊛</span><br>
<span style="font-size: 10; font-weight: 700;">(138)</span> <span class="hierojax" data-type="svg" style="font-size: 30px;">𓂋𓉐𓋴𓈖𓐰𓏤𓐱𓏤𓐱𓏤𓇋𓐱𓏲𓅓𓏏𓐰𓏱𓅓𓁷𓐱𓏤𓀀𓏇𓈖𓐰𓇳𓏇𓐱𓇋</span><br>
<span style="font-size: 10; font-weight: 700;">(139)</span> <span class="hierojax" data-type="svg" style="font-size: 30px;">𓎢𓐰𓆑𓐰𓏏𓋳𓂝𓊪𓐰𓏏𓐰𓇯𓏇𓐱𓇋𓊃𓐰𓀀𓐱𓏤𓊃𓐰𓐍𓐰𓏏𓌧𓏛𓀀</span><br>
<span style="font-size: 10; font-weight: 700;">(140)</span> <span class="hierojax" data-type="svg" style="font-size: 30px;">𓇋𓐱𓅓𓂋𓐰𓐍𓅓𓏏𓐰𓂜𓈖𓐰𓆑𓇋𓐱𓅱𓅓𓏏𓐰𓏱𓅓𓁷𓐱𓏤𓀀𓏇𓐱𓐷𓈖𓐰𓇳𓐸</span><br>
<span style="font-size: 10; font-weight: 700;">(141)</span> <span class="hierojax" data-type="svg" style="font-size: 30px;">𓏇𓐱𓇋𓍋𓐱𓃀𓃀𓐱𓀁𓊃𓐰𓀀𓐱𓏤𓌴𓐰𓁹𓄿𓐱𓄿𓑁𓉐𓐱𓏤𓋴𓐱𓐷𓈖𓐰𓏤𓐱𓏤𓐱𓏤𓐸𓁹𓐰𓈖𓐰𓆑𓆳𓐱𓐷𓏏𓐰𓏤𓐰𓏤𓐱𓏤𓐱𓏤𓐸𓆈𓄿𓏏𓐰𓏤𓐱𓏤𓐱𓏤𓎁𓐰𓏏𓀜</span><br>
<span style="font-size: 10; font-weight: 700;">(142)</span> <span class="hierojax" data-type="svg" style="font-size: 30px;">𓅓𓐰𓈖𓇥𓐰𓂋𓏏𓀜𓃹𓐰𓈖𓐰𓈖𓄟𓊃𓐰𓀁𓈖𓐰𓏏𓐱𓏭𓇋𓐱𓅓𓅓𓊹𓐱𓋹𓈖𓐰𓐍</span><br>
<span style="font-size: 10; font-weight: 700;">(143)</span> <span class="hierojax" data-type="svg" style="font-size: 30px;">𓁷𓐱𓏤𓐍𓐰𓊃𓐰𓆑𓍚𓀜𓃛𓅱𓅪𓐰𓈖𓁹𓐰𓂋𓇓𓐱𓏲𓃹𓐰𓈖𓐰𓈖𓄟𓊃𓐰𓀁</span><br>
<span style="font-size: 10; font-weight: 700;">(144)</span> <span class="hierojax" data-type="svg" style="font-size: 30px;">𓈖𓐰𓏏𓐱𓏭𓇋𓐱𓅓𓊢𓐱𓐷𓂝𓐰𓂻𓐸𓅓𓅱𓇋𓐱𓄿𓊞𓁷𓐱𓏤𓐰𓂋𓂝𓐰𓏏𓂝𓐰𓏏𓋴𓐱𓏏𓊪𓐰𓏏𓍉𓐰𓏤𓐱𓏤𓐱𓏤</span><br>
<span style="font-size: 10; font-weight: 700;">(145)</span> <span class="hierojax" data-type="svg" style="font-size: 30px;">𓇋𓐱𓅓𓈖𓂋𓐱𓏤𓐰𓏤𓐱𓏤𓐱𓏤𓉐𓐱𓏤𓐰𓏤𓐱𓏤𓐱𓏤𓃹𓐰𓈖𓐰𓈖𓄟𓊃𓐰𓀁𓈖𓐰𓏏𓐱𓏭𓇋𓐱𓅓𓅓𓂋𓐰𓐍𓐰𓏛</span><br>
<span style="font-size: 10; font-weight: 700;">(146)</span> <span class="hierojax" data-type="svg" style="font-size: 30px;">𓐍𓐰𓏏𓏛𓐰𓏤𓐱𓏤𓐱𓏤𓀀𓂜𓐍𓋴𓆑𓍚𓀜𓈖𓐰𓏏𓐱𓆑𓁷𓐱𓏤𓄭𓐰𓂋𓀁𓈖</span><br>
<span style="font-size: 10; font-weight: 700;">(147)</span> <span class="hierojax" data-type="svg" style="font-size: 30px;">𓂋𓐰𓂝𓇳𓅆𓐍𓐱𓏏𓐰𓆑𓌃𓂧𓅱𓀁𓆑𓆓𓐳𓂧𓏏𓐰𓈖𓐰𓈖𓀀</span><br>
<span style="font-size: 10; font-weight: 700;">(148)</span> <span class="hierojax" data-type="svg" style="font-size: 30px;">𓅡𓏱𓇋𓐱𓐷𓅓𓐰𓐝𓐸𓂝𓂋𓐰𓎢𓈖𓐰𓐍𓅱𓐰𓏏𓀁𓁷𓐱𓏤𓐰𓆞𓄿𓄿𓆱𓈖𓐰𓄓</span><br>
<span style="font-size: 10; font-weight: 700;">(149)</span> <span class="hierojax" data-type="svg" style="font-size: 30px;">𓇓𓐱𓏲𓀀𓊪𓐰𓈖𓌢𓐱𓐷𓈖𓐰𓀀𓐸𓀀𓅱𓂧𓐰𓈖𓍖𓏛𓐰𓎢𓁷𓐱𓏤𓂝𓐰𓐍𓊮</span><br>
<span style="font-size: 10; font-weight: 700;">(150)</span> <span class="hierojax" data-type="svg" style="font-size: 30px;">𓊱𓏇𓐱𓇋𓂛𓀜𓎢𓐰𓁷𓐱𓏤𓋹𓐱𓐷𓈖𓐰𓐍𓐸𓏇𓐱𓇋𓆓𓐳𓂧𓎢𓌻𓐰𓂋𓀁𓅱𓀀</span><br>
<span style="font-size: 10; font-weight: 700;">(151)</span> <span class="hierojax" data-type="svg" style="font-size: 30px;">𓉻𓐰𓂝𓄿𓈐𓅱𓇋𓐱𓐷𓆛𓐰𓈖𓐸𓂢𓐰𓈖𓐰𓎢𓋀𓐱𓏏𓐰𓈉𓌻𓐰𓂋𓀁𓈟𓅓𓂝</span><br>
<span style="font-size: 10; font-weight: 700;">(152)</span> <span class="hierojax" data-type="svg" style="font-size: 30px;">𓊪𓎛𓐱𓄖𓂻𓎢𓋀𓐱𓏏𓐰𓈉𓋴𓐱𓐠𓄿𓎛𓐱𓃃𓂻𓎛𓐱𓐷𓂝𓐰𓄹𓐰𓏤𓐱𓏤𓐱𓏤𓐸𓎢𓇾𓐰𓈇𓐱𓏤</span><br>
<span style="font-size: 10; font-weight: 700;">(153)</span> <span class="hierojax" data-type="svg" style="font-size: 30px;">𓐍𓐰𓈖𓇋𓐱𓇋𓅯𓂻𓀀𓂋𓐰𓐠𓐱𓏤𓅨𓐰𓂋𓂧𓀔𓎢</span><br>
<span style="font-size: 10; font-weight: 700;">(154)</span> <span class="hierojax" data-type="svg" style="font-size: 30px;">𓇋𓐱𓐍𓐰𓏛𓁹𓐰𓈖𓐰𓏤𓐱𓏤𓐱𓏤𓂧𓏇𓐱𓇋𓈇𓐱𓏤𓈖𓐰𓊃𓊪𓐰𓊗</span><span class="hierojax" data-type="svg" style="font-size: 30px; color: red;">𓂻𓅱𓆑𓊪𓅱</span><br>
<span style="font-size: 10; font-weight: 700;">(155)</span> <span class="hierojax" data-type="svg" style="font-size: 30px; color: red;">𓄂𓐰𓏏𓐱𓏤𓆑𓐰𓂋𓄖𓐰𓆑𓐰𓏭𓏇𓐱𓇋𓅠𓐱𓅓𓇋𓐱𓇋𓐱𓏏𓅓𓏟𓏛</span><br>

</body>
</html>
