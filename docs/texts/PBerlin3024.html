<!DOCTYPE html>
<html lang="en">
<head>
<meta http-equiv="Content-Type" content="text/html; charset=utf-8">
<title>P. Berlin 3024</title>
<link rel="stylesheet" type="text/css" href="hierojax.css" />
<script type="text/javascript" src="hierojax.js"></script>
<script type="text/javascript">
    window.addEventListener("DOMContentLoaded", () => {
hierojax.processFragments(); });
</script>
</head>
<body>

<h1>P. Berlin 3024</h1>

<p>From Sethe, Lesestücke, 43, 22</p>
<p>
Typed by S. Rosmorduc in JSesh, licence: Creative commons CC-BY
</p>
<p>
Converted automatically to Unicode using HieroJax.
</p>
<span class="hierojax" style="font-size: 30px;">𓇋𓅱𓄋𓐰𓊪𓐱𓏴𓈖𓐰𓀀𓂋𓐰𓏤𓀀𓈖𓎻𓅡𓀐𓀀𓑂𓅱𓈙𓃀𓏴𓀁𓀀𓆓𓐳𓂧𓏏𓈖𓐰𓆑</span><br>
<hr>
<span class="hierojax" style="font-size: 30px;">𓇋𓅱𓈖𓐰𓄿𓅨𓐰𓂋𓂋𓐰𓀀𓅓𓏇𓈖𓐰𓇳𓂜𓌃𓂧𓅱𓀁𓎻𓅡𓀐𓀀𓎛𓈖𓐰𓂝𓀀</span><br>
<span class="hierojax" style="font-size: 30px;">𓇋𓅱𓎼𓐰𓂋𓐰𓏏𓅩𓐰𓂋𓂋𓂝𓃀𓑕𓂝𓀁𓑂𓇋𓅱𓏇𓇋𓅱𓊃𓐰𓆑𓂻𓑋𓀀𓑂𓇋𓅓[𓂜]</span><br>
<span class="hierojax" style="font-size: 30px;">𓈝𓅓𓂻𓎻𓅡𓀐𓀀𓑂𓊢𓂝𓐰𓂻𓆑𓈖𓐰𓀀𓁷𓐰𓂋𓋴</span>
.............
<span class="hierojax" style="font-size: 30px;">𓂜𓐰𓈖𓆣𓐰𓂋𓅓𓂝𓐰𓆑</span><br>
<span class="hierojax" style="font-size: 30px;">𓂋𓅱𓇋𓂻𓐰𓆑𓉔𓐰𓂋[𓅱𓐱𓐷𓇳𓐰𓏤𓐸]𓈎𓋴[𓌟]𓈖𓐰𓏏[𓐷𓅫𓐰𓏦𓐸]𓅓𓐰𓂝𓏏𓐰𓈖𓐰𓏦𓎻𓅡𓀐𓀀𓁷𓐰𓏤𓏏𓐰𓉔</span><br>
<span class="hierojax" style="font-size: 30px;">𓏏𓂾𓂻𓀀𓑂𓂜𓄔𓅓𓈖𓐰𓀀𓈖𓐰𓆑𓁷𓐰𓏤𓋴𓏏𓐰𓍔𓄿𓋴𓍬𓐰𓂻𓀀𓂋𓅓𓏏𓀐𓂜𓇍𓇋</span><br>
<span class="hierojax" style="font-size: 30px;">𓏏𓐰𓂻𓈖𓐰𓆑𓑂𓁷𓐰𓏤𓆼𓄿𓂝𓀜𓁷𓐰𓏤𓐍𓐰𓏏𓊮𓂋𓋴𓌳𓄿𓅓𓏏𓊮𓀀</span>
.............<br>
<span class="hierojax" style="font-size: 30px;">𓅱𓆓𓐳𓂝𓐣𓏛𓅱𓀀𓅝𓐰𓏏𓐱𓏭𓅆𓎛𓊵𓐰𓏏𓐱𓊪𓊹𓏤𓐰𓏦𓑂𓐍𓐰𓊃𓐰𓆑𓍙𓀜𓐍𓐰𓈖𓇓𓅱𓅆𓁷𓐰𓂋𓀀</span><br>
<span class="hierojax" style="font-size: 30px;">𓏞𓀀𓅓𓌴𓐰𓐙𓂝𓐰𓏏𓐱𓏯𓏛𓑂𓄔𓅓𓂋𓐰𓂝𓇳𓐰𓏤𓅆𓌃𓂧𓅱𓀁𓀀𓊃𓐰𓎼𓀞𓅱𓇋</span><br>
<span class="hierojax" style="font-size: 30px;">𓄿𓇳𓐰𓊞</span>
.............
<span class="hierojax" style="font-size: 30px;">𓈖𓐰𓆓𓇛𓅓𓏛𓐍𓋴𓆑𓍙𓀜𓊹𓏤𓈖𓈙𓐰𓏏𓐱𓍔𓄿𓏛𓐰𓏦</span><br>
<span class="hierojax" style="font-size: 30px;">𓄡𓐰𓏏𓐱𓏤𓀀𓑂𓆓𓐰𓂧𓏏𓐰𓈖𓈖𓐰𓀀𓎻𓅡𓀐𓀀𓂜𓈖𓐰𓏏𓐰𓎡𓇋𓋴𓊃𓐰𓀀𓐱𓏤𓑂𓇋𓅱𓎡𓏏𓐰𓂋</span><br>
<span class="hierojax" style="font-size: 30px;">𓆵𓑄࿠𓑄࿠𓋹𓈖𓐰𓐍𓏏𓑂𓊪𓏏𓐰𓂋𓆴𓆎𓅓𓏛𓐰𓎡𓑂𓎔𓐰𓂝𓇋𓇋𓀁𓎡𓁷𓐰𓏤𓑄࿠𓑄࿠𓏇𓇋𓎠𓐰𓀀</span><br>
<span class="hierojax" style="font-size: 30px;">𓊢𓂝𓉸𓏛𓐰𓏦𓀀𓑂𓆓𓐳𓂧𓀀𓑂𓂜𓈝𓅓𓂻𓀀𓑂𓇋𓅱𓈖𓐰𓆑𓄿𓂋𓇾𓐰𓈇𓐱𓏤</span><br>
.............
<span class="hierojax" style="font-size: 30px;">𓇋𓅱𓎼𓐰𓂋𓐰𓏏[𓐷𓌨𓐰𓂋𓐸𓐱𓏏𓐱𓐷𓏛𓐰𓏦𓐸]𓎡𓅓𓏏𓀐𓑂𓂋𓐰𓈖𓎡𓋹𓈖𓐰𓐍𓑂𓊨𓏏𓐰𓉐𓈖𓐰𓆑</span><br>
<span class="hierojax" style="font-size: 30px;">𓄿𓈖𓐰𓏏𓐍𓐰𓈖𓐰𓏏𓅯𓂻𓑄࿠𓐰𓆑𓂧𓐰𓏛𓈖𓐰𓏏𓄣𓐰𓏤𓂧𓏇𓇋𓈇𓐰𓏤𓊪𓅱𓋀𓏏𓐰𓈊</span>
.............<br>
<span class="hierojax" style="font-size: 30px;">𓇋𓂋𓄔𓅓𓈖𓐰𓀀𓎻𓅡𓀐𓀀𓑂𓂜𓐰𓑄࿠𓀀𓑅𓏏𓐰𓍔𓄿𓀜𓑂𓏏𓅱𓀾𓏛𓄣𓐰𓏤𓆑</span><br>
<span class="hierojax" style="font-size: 30px;">𓎛𓈖𓐰𓂝𓀀𓑂𓇋𓅱𓆑𓂋𓅓𓂝𓐰𓂋𓇜𓏛𓑂𓂋𓐰𓂞𓀀𓊪𓎛𓄖𓐰𓂻𓆑𓋀𓏏𓐰𓈊𓏇𓇋</span><br>
<span class="hierojax" style="font-size: 30px;">𓈖𓐰𓏏𓐱𓏭𓅓𓍋𓅓𓐰𓂋𓉴𓆑𓑂𓊢𓂝𓐰𓂻𓈖𓁷𓐰𓂋𓇯𓇾𓐰𓈇𓐱𓏤𓀀𓁷𓐰𓏤𓈎𓐰𓂋𓋴𓆱𓐰𓆑</span>
.............<br>
.............
<span class="hierojax" style="font-size: 30px;">𓇋𓂋𓉔𓇋𓅓𓂡𓐰𓎡𓅱𓀀𓂋𓅓𓏏𓀐𓅓𓊪𓅮𓄿𓈎𓇋𓀾𓏛𓑂𓂜𓐰𓈖𓅠𓑕</span><br>
<span class="hierojax" style="font-size: 30px;">𓅓𓎡𓐍𓐰𓈖𓐰𓏏𓅯𓂻𓐰𓎡𓁷𓐰𓂋𓋴𓅓𓋀𓏏𓐰𓈊𓑂𓍯𓄿[𓎛𓐱𓎝𓐱𓏛]𓄣𓐰𓏤𓎡𓑂𓎻𓅡𓀐𓀀</span><br>
<span class="hierojax" style="font-size: 30px;">𓌢𓈖𓐰𓀀𓀀𓂋𓆣𓂋𓐰𓏏𓃛𓐰𓂝𓅱𓏛𓀀𓂧𓐰𓂋𓐰𓊪𓂞𓏏𓐰𓆑𓐰𓏭𓑂𓊢𓂝𓐰𓏏𓐱𓂻𓆑𓐰𓏭𓁷𓐰𓏤𓇉𓄿𓏏𓐰𓉐</span><br>
<span class="hierojax" style="font-size: 30px;">𓉔𓐰𓂋𓅱𓇳𓐰𓏤𓈎𓐰𓂋𓋴𓀾𓀜𓋴𓐠𓄿𓇋𓇋𓏛𓐰𓆑𓎛𓆰𓐰𓈖𓎡𓇋𓇋𓏏𓐰𓂠𓋳𓏤𓈖𓐰𓏏𓊻𓂋𓐰𓈊</span><br>
<span class="hierojax" style="font-size: 30px;">𓑂𓇋𓅱𓄋𓐰𓊪𓐱𓏴𓈖𓈖𓐰𓀀𓎻𓅡𓀐𓀀𓂋𓐰𓏤𓆑𓅱𓈙𓃀𓏴𓀁𓆑𓆓𓐳𓂧𓏏</span><br>
<span class="hierojax" style="font-size: 30px;">𓈖𓐰𓀀𓑂𓇋𓂋𓊃𓐰𓐍𓆼𓄿𓀁𓎡𓈎𓐰𓂋𓋴𓊭𓑕𓐰𓂡𓑕𓑂𓇉𓄿𓏏𓐎𓐰𓏦𓄣𓐰𓏤𓊪𓅱𓑂𓏎𓈖𓐰𓏏𓂋𓐰𓅓</span><br>
<hr>
<span class="hierojax" style="font-size: 30px;">𓇋𓇋𓏏𓐰𓁹𓊪𓅱𓅓𓋴𓇋𓆛𓐰𓈖𓂧𓐰𓅫𓊃𓐰𓀀𓐱𓏤𓑂𓄞𓐰𓂧𓏏𓐰𓂡𓊃𓐰𓀀𓐱𓏤𓊪𓅱𓅓𓉐𓐰𓏤𓆑𓑂𓆼𓄿𓂝</span><br>
<span class="hierojax" style="font-size: 30px;">𓀜𓁷𓐰𓏤𓈎𓄿𓄿𓀠𓈇𓐰𓏤𓑂𓂜𓐰𓈖𓉐𓐰𓂋𓂻𓈖𓐰𓎡𓂋𓁷𓐰𓂋𓅱𓇯𓑂𓌴𓐰𓁹𓄿𓎡𓂋𓐰𓂝𓇳𓐰𓏤𓅆𓐰𓏦</span><br>
<span class="hierojax" style="font-size: 30px;">𓑂𓐪𓂧𓐰𓏌𓀨𓀜𓅱𓀀𓐰𓏦𓅓𓇋𓈖𓐰𓂋𓐰𓊌𓈖𓌳𓄿𓏏𓐰𓊌𓑂𓐍𓐰𓂤𓅱𓋴𓀜𓉐𓐱𓉐𓐰𓏦𓅓𓍋𓅓𓐰𓂋𓉴</span><br>
<span class="hierojax" style="font-size: 30px;">𓑂𓄤𓆑𓐰𓂋𓅱𓏦𓅓𓂓𓄿𓏏𓀋𓏛𓐰𓏦𓄤𓆑𓐰𓂋𓐰𓏏𓑂𓆣𓐰𓂋𓋴𓐪𓂧𓐰𓏌𓅱𓀨𓀀𓐰𓏦𓅓𓊹𓏤𓐰𓏦</span><br>
<span class="hierojax" style="font-size: 30px;">𓑂𓂝𓃀𓅡𓄿𓅱𓌂𓐰𓏦𓇋𓂋𓐰𓏭𓅱𓈙𓅱𓁸𓏇𓇋𓇑𓇑𓈖𓐰𓏌𓅱𓀉𓀀𓐰𓏦𓅓𓐰𓏏𓀐</span><br>
<span class="hierojax" style="font-size: 30px;">𓁷𓐰𓏤𓌻𓐰𓂋𓇋𓇋𓏏𓈇𓐰𓏤𓈖𓎼𓄿𓅱𓎣𓐰𓅫𓁷𓐰𓂋𓇯𓇾𓐰𓈇𓐱𓏤𓀀𓑂𓎁𓐰𓏏𓀜𓈖𓈖𓐰𓍇𓏌𓅱𓇋𓇋</span><br>
<span class="hierojax" style="font-size: 30px;">𓈗𓄖𓆑𓐰𓏭𓑂𓇶𓅆𓅓𓏇𓏏𓐱𓏏𓐰𓏛𓇋𓂋𓐰𓏭𓑂𓌃𓂧𓅱𓀁𓈖𓋴𓈖𓐰𓏦𓂋𓅓𓅱</span><br>
<span class="hierojax" style="font-size: 30px;">𓆟𓐰𓏦𓊃𓐰𓊪𓐱𓏏𓂏𓈖𓈗𓑂𓄔𓅓𓂋𓐰𓎡𓈖𓐰𓀀𓑂𓅓𓂝𓐰𓎡𓄤𓆑𓐰𓂋𓄔𓅓𓈖𓂋𓐰𓍿𓀀𓐱𓁐𓐰𓏦</span><br>
<span class="hierojax" style="font-size: 30px;">𓑂𓌞𓋴𓂻𓉔𓐰𓂋𓅱𓇳𓐰𓏤𓄤𓆑𓐰𓂋𓑂𓋴𓅓𓐍𓐰𓂜𓎔𓐰𓂝𓀁</span>
.............
<span class="hierojax" style="font-size: 30px;">𓇋𓅱𓄋𓐰𓊪𓐱𓏴𓈖𓐰𓀀𓂋𓐰𓏤𓀀𓈖</span><br>
<span class="hierojax" style="font-size: 30px;">𓎻𓅡𓀐𓀀𓑂𓅱𓈙𓃀𓏴𓀁𓀀𓆓𓐳𓂧𓏏𓈖𓐰𓆑𓑂𓅓𓂝𓐰𓎡𓃀𓂝𓎛𓆟𓀁𓂋𓐰𓈖𓀀𓅓</span><br>
<span class="hierojax" style="font-size: 30px;">𓂝𓐰𓎡𓂋𓋴𓏏𓐰𓐎𓄿𓋴𓅱𓅯𓐰𓏦𓅓𓉔𓐰𓂋𓅱𓇳𓐱𓏤𓐰𓏦𓈙𓐰𓈗𓇳𓑂𓊪𓐱𓏏𓐰𓇯𓏏𓐰𓍔𓄿𓏏𓊮</span>
.............<br>
<span class="hierojax" style="font-size: 30px;">𓅓𓂝𓐰𓎡𓃀𓂝𓎛𓆟𓀁𓂋𓐰𓈖𓀀𓅓𓂝𓐰𓎡𓂋𓊃𓐰𓏏𓈞𓐰𓏏𓁐𓑂𓆓𓐳𓂧𓎼𓐰𓂋𓍅𓀁𓂋𓋴𓈖</span><br>
<span class="hierojax" style="font-size: 30px;">𓅷𓄿𓇋𓇋𓂺𓀀𓑂𓅓𓂝𓐰𓎡𓃀𓂝𓎛𓆟𓀁𓂋𓐰𓈖𓀀𓅓𓂝𓐰𓎡𓂋𓄡𓐰𓂋𓐰𓂧𓀔𓀀𓈎𓐰𓈖</span><br>
<span class="hierojax" style="font-size: 30px;">𓀜𓆓𓐳𓂧𓂋𓐰𓆑𓑂𓇋𓅱𓆑𓈖𓄟𓋴𓂧𓅱𓀁𓆑</span>
.............
<span class="hierojax" style="font-size: 30px;">𓆓𓐳𓂧𓀀𓈖𓅓𓐰𓂝</span><br>
<span class="hierojax" style="font-size: 30px;">𓏇𓈖𓐰𓇳𓑂𓌢𓈖𓐰𓏌𓀀𓐰𓏦𓃀𓇋𓈖𓐰𓅫𓑂𓐍𓐰𓈖𓌰𓅓𓋴𓅱𓀙𓀀𓐰𓏦𓏌𓐰𓏤𓏇𓈖𓐰𓇳𓑂𓂜𓌻𓐰𓂋𓀁𓈖𓐰𓏭</span><br>
<span class="hierojax" style="font-size: 30px;">𓑂𓆓𓐳𓂧𓀀𓈖𓅓𓐰𓂝𓏇𓈖𓐰𓇳𓑂𓂝𓃹𓐰𓈖𓀜𓄣𓐱𓏤𓐰𓏦𓑂𓊃𓐰𓀀𓐱𓏤𓎠𓁷𓐰𓏤𓎁𓐰𓏏𓐱𓏏𓀜𓐍𓐰𓏏𓏛𓐰𓏦𓌢</span><br>
<span class="hierojax" style="font-size: 30px;">𓈖𓐰𓏌𓅱𓀀𓏤𓏤𓆑𓐰𓏭</span>
.............<br>
<span class="hierojax" style="font-size: 30px;">𓆓𓐳𓂧𓀀𓈖𓅓𓐰𓂝𓏇𓈖𓐰𓇳𓑂𓊵𓐰𓏏𓐱𓊪𓁷𓐰𓏤𓃀𓇋𓈖𓐰𓅫</span><br>
<span class="hierojax" style="font-size: 30px;">𓂋𓐰𓂞𓂋𓐰𓆑𓃀𓅱𓄤𓆑𓐰𓂋𓂋𓇾𓐰𓈇𓐱𓏤𓅓𓊨𓏏𓐰𓉐𓎠𓐰𓏏𓑂𓆓𓐳𓂧𓀀𓈖𓅓𓐰𓂝𓏇𓈖𓐰𓇳𓑂𓋴𓈍𓐰𓂝𓐰𓂋</span><br>
<span class="hierojax" style="font-size: 30px;">𓀁𓊃𓐰𓀀𓐱𓏤𓅓𓊃𓐰𓊪𓐱𓊗𓆑𓃀𓇋𓈖𓐰𓅫𓑂𓋴𓋴𓃀𓏏𓐰𓄑𓀁𓆑𓃀𓅱𓎠𓀀𓐱𓁐𓐰𓏦𓃛𓅱𓅫𓐰𓆑𓈋</span><br>
<span class="hierojax" style="font-size: 30px;">𓅱𓅫</span>
.............
<span class="hierojax" style="font-size: 30px;">𓆓𓐳𓂧𓀀𓈖𓅓𓐰𓂝𓏇𓈖𓐰𓇳𓑂𓃀𓎁𓐰𓏏𓅱𓆙𓅓𓅧𓈎𓐰𓂻𓄣𓐰𓏤𓀀</span><br>
<span class="hierojax" style="font-size: 30px;">𓌢𓈖𓐰𓀀𓁹𓐰𓂋𓎛𓈖𓐰𓂝𓆑𓆣𓐰𓂋𓅓𓐍𓐱𓏏𓐰𓆑𓀏𓑂𓆓𓐳𓂧𓀀𓈖𓅓𓐰𓂝𓏇𓈖𓐰𓇳𓑂𓂜𓋴</span><br>
<span class="hierojax" style="font-size: 30px;">𓆼𓄿𓏏𓀁𓋵𓇳𓑂𓂜𓁹𓐰𓏏𓈖𓁹𓐰𓀀𓅓𓏏𓄿𓄿𓏏𓐰𓏯𓇳</span>
.............
<span class="hierojax" style="font-size: 30px;">𓆓𓐳𓂧𓀀</span><br>
<span class="hierojax" style="font-size: 30px;">𓈖𓅓𓐰𓂝𓏇𓈖𓐰𓇳𓑂𓁷𓐱𓏤𓐰𓏦𓎛𓍃𓅓𓅬𓅫𓑂𓊃𓐰𓀀𓐱𓏤𓎠𓅓𓁷𓐰𓏤𓅓𓌨𓐰𓂋𓅱𓈇𓐰𓏤𓂋𓌢</span><br>
<span class="hierojax" style="font-size: 30px;">𓈖𓐰𓏌𓅱𓀀𓐰𓏦𓆑𓑂𓆓𓐳𓂧𓀀𓈖𓅓𓐰𓂝𓏇𓈖𓐰𓇳𓑁𓄣𓐱𓏤𓐰𓏦𓂝𓃹𓐰𓈖𓀜𓑂𓂜𓐰𓈖𓃹𓐰𓈖</span><br>
<hr>
<span class="hierojax" style="font-size: 30px;">𓄣𓐰𓏤𓈖𓊃𓐰𓀀𓐱𓏤𓑁𓂋𓉔𓐰𓈖𓂢𓏏𓅱𓁷𓐰𓏤𓂋𓐰𓆑𓑁𓆓𓐳𓂧𓀀𓈖𓅓𓐰𓂝𓏇𓈖𓐰𓇳𓑂𓂜𓐰𓈖𓌴𓐰𓐙</span><br>
<span class="hierojax" style="font-size: 30px;">𓂝𓐰𓏏𓅂𓏛𓀀𓐰𓏦𓑂𓇾𓐰𓈇𓐱𓏤𓊃𓐰𓊪𓐱𓊗𓈖𓁹𓅱𓐰𓏦𓇋𓋴𓆑𓐰𓏏𓅫𓐰𓏦</span>
.............
<span class="hierojax" style="font-size: 30px;">𓆓𓐳𓂧𓀀𓈖</span><br>
<span class="hierojax" style="font-size: 30px;">𓅓𓐰𓂝𓏇𓈖𓐰𓇳𓑂𓇋𓅱𓀀𓄿𓏏𓐰𓊪𓀋𓂡𓎡𓐰𓅱𓐱𓀀𓌨𓐰𓂋𓌳𓄿𓇋𓂋𓐰𓌗𓅫𓈖𓎼𓄿𓅱𓎣𓐰𓅫</span><br>
<span class="hierojax" style="font-size: 30px;">𓅧𓈎𓐰𓂻𓄣𓐰𓏤𓀀𓑂𓆓𓐳𓂧𓀀𓈖𓅓𓐰𓂝𓏇𓈖𓐰𓇳𓑂𓈖𓐰𓆑𓅫𓎛𓀜𓅱𓂡𓇾𓐰𓈇𓐱𓏤𓑂𓂜𓐰𓈖</span><br>
<span class="hierojax" style="font-size: 30px;">𓃹𓐰𓈖𓄖𓅱𓆑𓐰𓏭𓑂𓇋𓅱𓅓𓏏𓀐𓅓𓁷𓐰𓏤𓀀𓅓𓏇𓈖𓐰𓇳[𓏇𓐱𓇋]𓋴𓈖𓐰𓃀𓍋𓅓𓐰𓂋𓅫</span><br>
<span class="hierojax" style="font-size: 30px;">𓀀𓑁𓏇𓇋𓉐𓐰𓂋𓏏𓐰𓂻𓂋𓏃𓈖𓐰𓏏𓐱𓅱𓈇𓐰𓏤𓂋𓐠𓐰𓏤𓉔𓇋𓀒𓏏𓐰𓅫𓑂𓇋𓅱𓅓𓏏𓀐𓅓</span><br>
<span class="hierojax" style="font-size: 30px;">𓁷𓐰𓏤𓀀𓏇𓈖𓐰𓇳𓏇𓇋𓋴𓏏𓐰𓐎𓂝𓐰𓈖𓅂𓏋𓐰𓏦𓑁𓏇𓇋𓈞𓋴𓏏𓀕𓌨𓐰𓂋𓎛𓏏𓐰𓍔𓄿𓅱𓋳𓐰𓏦𓉔𓐰𓂋𓅱𓇳𓐰𓏤</span><br>
<span class="hierojax" style="font-size: 30px;">𓊡𓅱𓑂𓇋𓅱𓅓𓏏𓀐𓅓𓁷𓐰𓏤𓀀𓏇𓈖𓐰𓇳𓏇𓇋𓋴𓏏𓐰𓐎𓊃𓐰𓈙𓐰𓈖𓏌𓅱𓆰𓐰𓏦𓑁𓏇𓇋𓈞𓋴𓏏𓀕𓁷𓐰𓏤</span><br>
<span class="hierojax" style="font-size: 30px;">𓌻𓐰𓂋𓇋𓇋𓏏𓈇𓐰𓏤𓈖𓐰𓏏𓏏𓐰𓐍𓏏𓐰𓏋𓈊𓑂𓇋𓅱𓅓𓏏𓀐𓅓𓁷𓐰𓏤𓀀𓏇𓈖𓐰𓇳𓏇𓇋𓍯𓄿𓏏𓐰𓈐</span><br>
<span class="hierojax" style="font-size: 30px;">𓎛𓀜𓇋𓇋𓏏𓈗𓑁𓏇𓇋𓂻𓅱𓊃𓐰𓀀𓐱𓏤𓅓𓀎𓊛𓂋𓉐𓋴𓈖𓐰𓏦𓑁𓇋𓅱𓅓𓏏𓀐</span><br>
<span class="hierojax" style="font-size: 30px;">𓅓𓁷𓐰𓏤𓀀𓏇𓈖𓐰𓇳𓑁𓏇𓇋𓎡𓐰𓆑𓐰𓏏𓋳𓂡𓊪𓐱𓏏𓐰𓇯𓑁𓏇𓇋𓊃𓐰𓀀𓐱𓏤𓊃𓐰𓐍𓐱𓏏𓌧𓏛𓀀𓇋𓅓𓂋𓐍𓅓</span><br>
<span class="hierojax" style="font-size: 30px;">𓏏𓂜𓈖𓐰𓆑𓑂𓇋𓅱𓅓𓏏𓀐𓅓𓁷𓐰𓏤𓀀𓏇𓈖𓐰𓇳𓏇𓇋𓍋𓃀𓃀𓀁𓊃𓐰𓀀𓐱𓏤𓌴𓐰𓁹𓄿𓄿</span><br>
<span class="hierojax" style="font-size: 30px;">𓉐𓐰𓏤𓋴𓈖𓐰𓏦𓑂𓁹𓐰𓈖𓐰𓆑𓆳𓏏𓐰𓏤𓐰𓏦𓆈𓄿𓏏𓐰𓏦𓎁𓐰𓏏𓀜𓅓𓈖𓐰𓇥𓐰𓂋𓏏𓀜𓑂𓃹𓐰𓈖𓐰𓈖𓄟𓊃𓐰𓀁</span><br>
<span class="hierojax" style="font-size: 30px;">𓈖𓐰𓏏𓐱𓏭𓇋𓅓𓅓𓊹𓋹𓈖𓐰𓐍𓁷𓐰𓏤𓐍𓐰𓊃𓐰𓆑𓍙𓀜𓃛𓅱𓅫𓈖𓁹𓐰𓂋𓇓𓅱𓑂𓃹𓐰𓈖𓐰𓈖𓄟𓊃𓐰𓀁𓈖𓐰𓏏𓐱𓏭</span><br>
<span class="hierojax" style="font-size: 30px;">𓇋𓅓𓑁𓊢𓂝𓐰𓂻𓅓𓅱𓇋𓄿𓊞𓁷𓐰𓏤𓂋𓐰𓂞𓐰𓏏𓂞𓐰𓏏𓋴𓏏𓐰𓊪𓍉𓐰𓏦𓇋𓅓𓂋𓂋𓐱𓏤𓐰𓏦𓉐𓐱𓏤𓐰𓏦𓑁𓃹𓐰𓈖𓐰𓈖</span><br>
<span class="hierojax" style="font-size: 30px;">𓄟𓊃𓐰𓀁𓈖𓐰𓏏𓐱𓏭𓇋𓅓𓅓𓂋𓐰𓐍𓐰𓏛𓐍𓐱𓏏𓐰𓏛𓐰𓏦𓀀𓑁𓂜𓐍𓋴𓆑𓍙𓀜𓈖𓐰𓏏𓐰𓆑𓁷𓐰𓏤𓄭𓐰𓂋𓀁𓈖𓂋𓐰𓂝𓇳</span><br>
<span class="hierojax" style="font-size: 30px;">𓅆𓐍𓐱𓏏𓐰𓆑𓌃𓂧𓅱𓀁𓆑𓑂𓑂𓑂𓑂𓆓𓐳𓂧𓏏𓐰𓈖𓈖𓐰𓀀𓎻𓅡𓀐𓑂𓇋𓐝𓐰𓅓𓂝𓂋𓐰𓎡𓈖𓐰𓐍</span><br>
<span class="hierojax" style="font-size: 30px;">𓅱𓐰𓏏𓀁𓁷𓐰𓏤𓆞𓄿𓄿𓆱𓈖𓐰𓄓𓇓𓅱𓀀𓊪𓐰𓈖𓌢𓈖𓐰𓀀𓀀𓑂𓅱𓂧𓐰𓈖𓍖𓏛𓐰𓎡𓁷𓐰𓏤𓂝𓐰𓐍</span><br>
<span class="hierojax" style="font-size: 30px;">𓊮𓑂𓂧𓏇𓇋𓁀𓀜𓎡𓁷𓐰𓏤𓋹𓈖𓐰𓐍𓑂𓏇𓇋𓆓𓐳𓂧𓎡𓑂𓌻𓐰𓂋𓀁𓅱𓀀𓉻𓐰𓂝𓄿𓈐</span><br>
<span class="hierojax" style="font-size: 30px;">𓑂𓅱𓇋𓆛𓐰𓈖𓂢𓈖𓐰𓎡𓋀𓏏𓐰𓈊𓑂𓌻𓐰𓂋𓀁𓈞𓅓𓂡𓊪𓎛𓄖𓎡𓋀𓏏𓐰𓈊𓑂𓋴𓐠𓄿</span><br>
<span class="hierojax" style="font-size: 30px;">𓎛𓃃𓐰𓂻𓎛𓂝𓐰𓄹𓐱𓏦𓎡𓇾𓐰𓈇𓐱𓏤𓑂𓐍𓐰𓈖𓇋𓇋𓅯𓂻𓀀𓂋𓐠𓐰𓏤𓅨𓐰𓂋𓂧𓀉𓎡𓑂𓇋𓐍𓐰𓏛𓁹𓐰𓈖𓐰𓏦</span><br>
<span class="hierojax" style="font-size: 30px;">𓂧𓏇𓇋𓈇𓐰𓏤𓈖𓊃𓐰𓊪𓐱𓊗𓑂𓂻𓅱𓆑𓊪𓅱𓄂𓐰𓏏𓐱𓏤𓆑𓂋𓄖𓐰𓆑𓐰𓏭𓏇𓇋𓅠𓅓𓇋𓇋𓏏</span><br>
<span class="hierojax" style="font-size: 30px;">𓅓𓏟𓏛</span>

</body>
</html>
