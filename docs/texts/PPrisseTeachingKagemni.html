<!DOCTYPE html>
<html lang="en">
<head>
<meta http-equiv="Content-Type" content="text/html; charset=utf-8">
<title>P. Prisse: Teaching of Kagemni</title>
<link rel="stylesheet" type="text/css" href="hierojax.css" />
<script type="text/javascript" src="hierojax.js"></script>
<script type="text/javascript">
    window.addEventListener("DOMContentLoaded", () => {
hierojax.processFragments(); });
</script>
</head>
<body>

<h1>P. Prisse: Teaching of Kagemni</h1>

<p>Teaching of Kagemni; Sethe, Lesestücke</p>
<p>
Typed by S. Rosmorduc in JSesh, licence: Creative commons CC-BY
</p>
<p>
Converted automatically to Unicode using HieroJax.
</p>

<span class="hierojax" style="font-size: 30px;">𓇋𓂋𓈞𓅓𓋴𓀕𓎡𓎛𓈖𓐰𓂝𓆈𓄿𓏏𓀀𓐱𓁐𓐰𓏦𓑁𓄟𓊃𓐰𓂧𓅫𓏏𓐰𓏐𓏒𓐰𓏦𓌸𓂋𓐰𓂋𓀁</span><br>
<span class="hierojax" style="font-size: 30px;">𓎡𓑂𓄿𓏏𓐰𓏯𓇳𓊪𓅱𓎡𓐰𓏏𓐱𓏏𓅫𓂧𓄿𓇋𓂋𓐰𓌗𓀜𓄣𓐰𓏤𓑁𓐍𓐰𓂤𓅱𓅫𓊪𓅱𓄿𓆑𓐰𓂝</span><br>
<span class="hierojax" style="font-size: 30px;">𓃘𓑂𓇋𓅱𓂭𓂝𓐰𓏏𓀁𓇋𓅓𓑂𓇋𓅱𓇋𓎡𓐰𓈖𓎺𓈖𓈗𓂝𓐰𓐍𓅓𓊮𓈗𓆑</span><br>
<span class="hierojax" style="font-size: 30px;">𓇋𓃀𓏏𓃙𓑂𓇋𓅱𓎔𓐰𓏏𓏛𓂋𓐰𓏤𓅓𓅓𓆄𓅱𓅱𓆰𓐰𓏦𓋴𓏠𓐰𓈖𓏛𓐰𓆑𓄣𓐰𓏤𓑂𓇋𓅱𓄤𓆑𓐰𓂋</span><br>
<span class="hierojax" style="font-size: 30px;">𓏏𓐰𓏛𓇋𓂧𓐰𓈖𓄔𓐰𓏛𓃀𓅱𓄤𓆑𓐰𓂋𓑂𓇋𓅱𓈖𓐰𓉔𓅫𓐰𓈖𓎡𓐰𓏏𓐱𓏏𓅫𓇋𓂧𓐰𓈖𓄔𓐰𓏛𓅨𓐰𓂋</span><br>
<span class="hierojax" style="font-size: 30px;">𓄡𓐰𓊃𓅫𓀀𓊪𓅱𓎛𓆰𓐰𓈖𓏏𓆊𓀜𓈖𓄡𓐰𓏏𓐱𓏤𓆑𓑂𓋴𓍯𓄿𓈐𓏏𓐰𓂋𓆴𓇳</span><br>
<span class="hierojax" style="font-size: 30px;">𓋴𓅓𓐍𓐰𓂜𓈖𓐰𓆑𓅱𓋴𓏏𓐰𓈖𓂻𓄡𓐰𓏏𓐱𓏤𓅓𓉐𓐰𓏤𓋴𓈖𓐰𓏦𓑂𓇋𓂋𓈞𓅓𓋴𓀕𓎡𓎛𓈖𓐰𓂝𓄿</span><br>
<span class="hierojax" style="font-size: 30px;">𓆑𓐰𓂝𓃘𓀀𓑁𓇬𓀁𓎡𓑁𓄿𓐍𓐰𓆑𓏛𓐰𓆑𓋴𓍯𓄿𓈐𓑂𓇋𓂋𓋴𓅨𓐰𓂋𓇋𓀁𓎡</span><br>
<span class="hierojax" style="font-size: 30px;">𓎛𓈖𓐰𓂝𓏏𓐰𓐍𓍠𓀀𓑁𓊏𓐰𓊪𓂡𓐰𓎡𓑁𓇋𓅱𓄣𓐰𓏤𓆑𓊵𓐰𓏏𓐱𓊪𓅱𓏛𓑂𓅓𓄿𓂧𓅱𓆊</span><br>
<hr>
<span class="hierojax" style="font-size: 30px;">𓂋𓇋𓅱𓆑𓄹︂𓑀𓐰𓏦𓂋𓐛𓐰𓏤𓋴𓎡𓐰𓈖𓆊𓀀𓑂𓊏𓐰𓊪𓂡𓂞𓐰𓆑𓈖𓐰𓎡𓑂𓅓𓅱𓇋𓆛𓐰𓈖𓂡</span><br>
<span class="hierojax" style="font-size: 30px;">𓋴𓏏𓑂𓎡𓐰𓄿𓀁𓊃𓐰𓊃𓆑𓐰𓏏𓂊𓀁𓊪𓅱𓑂𓇋𓂋𓆄𓅱𓅱𓅫𓅓𓋴𓂋𓐰𓐍𓈖𓐰𓏏𓑕𓐱𓏭𓑕𓂜𓌂</span><br>
<span class="hierojax" style="font-size: 30px;">𓅓𓀜𓈖𓌃𓂧𓐰𓏏𓀁𓎠𓐰𓏏𓇋𓅓𓆑</span><br>
<span class="hierojax" style="font-size: 30px; color: red;">𓐍𓏏𓂋𓆴𓅫𓐰𓈖𓁷𓐰𓏤𓂋𓂧𓐰𓆑𓄿𓅰𓏛𓄣𓐰𓏤</span>
<span class="hierojax" style="font-size: 30px;">𓇋𓌳𓄿𓅓𓆭𓏛𓈖𓐰𓆑𓎡𓄿𓉔𓋴𓃫𓀜𓂋𓈗𓏏𓁐𓆑𓑂𓈘𓐰𓈇𓀀𓁐𓏦𓐰𓆑</span><br>
<span class="hierojax" style="font-size: 30px;">𓊪𓅱𓃀𓅱𓎠𓀀𓐱𓁐𓐰𓏦𓑂𓇋𓐝𓅓𓐰𓂝𓉐𓐰𓂋𓂻𓂋𓐰𓈖𓎡𓑁𓇋𓅱𓎼𓐰𓂋𓀁𓎡𓅓𓂋𓐰𓏤𓎡</span><br>
<span class="hierojax" style="font-size: 30px;">𓑂𓈖𓇋𓋴𓏏𓀁𓎡𓑂𓅓𓉻𓐰𓂝𓄿𓏛𓄣𓐰𓏤𓎡𓁷𓐰𓏤𓐍𓐰𓊪𓈙𓐰𓄗𓀜𓅓𓁷𓐰𓂋𓄣𓍑𓄿</span><br>
<span class="hierojax" style="font-size: 30px;">𓅓𓀔𓀀𓐰𓏦𓎡𓑂𓊃𓐰𓅭𓄿𓅱𓀸𓀜𓇋𓏏𓐰𓈖𓂊𓎡𓑂𓂜𓂋𓐰𓐍𓐰𓏛𓈖𓐰𓏏𓐱𓅱𓆣𓂋𓐰𓏏𓐱𓏦</span><br>
<span class="hierojax" style="font-size: 30px;">𓑁𓁹𓐰𓂋𓏏𓊹𓏤𓐍𓐱𓏏𓐰𓆑𓍚𓀜𓆑𓑂𓂋𓐰𓂞𓇋𓈖𓅷𓏏𓐰𓀀𓈖𓇋𓋴𓏏𓀁𓈖𓐰𓄿𓇋𓇋𓆑𓐰𓈖</span><br>
<span class="hierojax" style="font-size: 30px;">𓄡𓐰𓂋𓂧𓅱𓀔𓀀𓐰𓏦𓑁𓅓𓆱𓐰𓐍𓐱𓏏𓂻𓂝𓐰𓂋𓈎𓐰𓍼𓆑𓊃𓐰𓐍𓂋𓐰𓏛𓂋𓐰𓍿𓀀𓐱𓁐𓐰𓏦𓑂𓃀𓇋𓏏𓐰𓎺</span><br>
<span class="hierojax" style="font-size: 30px;">𓄑𓀁𓋴𓈖𓐰𓏦𓅓𓇍𓇋𓏏𓐰𓂻𓁷𓐰𓏤𓂋𓐰𓆑𓑂𓇥𓐰𓂋𓈖𓆓𓐳𓂧𓈖𓐰𓆑𓈖𓋴𓈖𓐰𓏦𓑂𓇋𓂋𓈖𓐰𓏏𓐱𓏏</span><br>
<span class="hierojax" style="font-size: 30px;">𓎠𓐰𓏏𓅓𓏞𓑀𓏛𓁷𓐰𓏤𓊪𓅮𓄿𓈙𓐰𓆑𓐰𓂧𓅱𓍼𓑁𓄔𓅓𓋴𓏏𓏇𓇋𓆓𓐳𓂧𓀀𓋴𓏏𓑂𓅓𓊃𓐰𓈖</span><br>
<span class="hierojax" style="font-size: 30px;">𓏕𓐰𓏛𓇉𓅱𓏛𓐰𓏦𓁷𓐰𓏤𓆷𓄿𓄿𓏏𓏛𓐰𓏦𓑂𓃹𓐰𓈖𓇋𓈖𓋴𓈖𓐰𓏦𓁷𓐰𓏤𓂋𓐰𓂞𓐰𓏏𓋴𓏏𓅓𓄡𓐰𓏏𓐱𓏦</span><br>
<span class="hierojax" style="font-size: 30px;">𓋴𓈖𓐰𓏦𓑂𓃹𓐰𓈖𓇋𓈖𓋴𓈖𓐰𓏦𓁷𓐰𓏤𓄞𓐰𓂧𓏏𓀁𓋴𓏏𓏇𓇋𓈖𓐰𓏏𓐱𓏏𓅓𓏞𓑀𓏛𓑂𓃹𓐰𓈖𓇋𓈖</span><br>
<span class="hierojax" style="font-size: 30px;">𓄤𓆑𓐰𓂋𓋴𓏏𓁷𓐰𓏤𓄣𓐰𓏤𓋴𓈖𓐰𓏦𓂋𓐍𓐰𓏏𓏛𓐰𓏦𓎠𓐰𓏏𓈖𓐰𓏏𓐱𓏭𓅓𓇾𓐰𓈇𓐱𓏤𓊪𓐰𓈖𓂋𓇥𓐰𓂋𓆑𓃹𓐰𓈖𓇋𓈖</span><br>
<span class="hierojax" style="font-size: 30px;">𓊢𓂝𓐰𓂻𓋴𓈖𓐰𓏦𓈞𓅓𓋴𓀕𓋴𓈖𓐰𓏦𓐍𓐱𓏏𓐰𓆑𓑂𓊢𓂝𓐰𓈖𓍛𓏤𓐰𓈖𓇓𓐰𓏏𓆤𓐰𓏏𓍹𓐼𓀜𓐱𓐷𓈖𓐰𓀀𓐸𓐽𓍺𓏠𓐰𓈖𓇋𓌙</span><br>
<span class="hierojax" style="font-size: 30px;">𓀐𓈖𓐰𓆑𓑂𓊢𓂝𓐰𓈖𓋴𓊢𓂝𓐰𓂻𓍛𓏤𓐰𓈖𓇓𓐰𓏏𓆤𓐰𓏏𓍹𓐼𓋴𓐱𓄤𓐱𓐷𓆑𓐰𓂋𓐸𓐱𓅱𓐽𓍺𓅓𓇓𓏏𓐰𓈖𓅆𓏠𓐰𓈖𓐍𓐱𓍊𓐰𓏛</span><br>
<span class="hierojax" style="font-size: 30px;">𓅓𓇾𓐰𓈇𓐱𓏤𓊪𓐰𓈖𓂋𓇥𓐰𓂋𓆑𓑂𓊢𓂝𓐰𓈖𓂋𓐰𓂞𓂓𓐰𓏤𓅠𓅓𓈖𓐰𓀀𓀀𓂋𓅓𓐰𓂋𓊖𓐰𓏏𓐱𓏤𓅷𓏏𓐰𓀀</span><br>
<span class="hierojax" style="font-size: 30px;">𓂻𓅱𓆑𓊪𓅱</span><br>

</body>
</html>
