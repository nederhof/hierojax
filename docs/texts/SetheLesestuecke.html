<!DOCTYPE html>
<html lang="en">
<head>
<meta http-equiv="Content-Type" content="text/html; charset=utf-8">
<title>Sethe, Lesestücke 7</title>
<link rel="stylesheet" type="text/css" href="hierojax.css" />
<script type="text/javascript" src="hierojax.js"></script>
<script type="text/javascript">
    window.addEventListener("DOMContentLoaded", () => {
hierojax.processFragments(); });
</script>
</head>
<body>

<h1>Sethe, Lesestücke 7</h1>

<p>
Typed by S. Rosmorduc in JSesh, licence: Creative commons CC-BY
</p>
<p>
Converted automatically to Unicode using HieroJax.
</p>
<h2>a</h2>
<span class="hierojax" style="font-size: 30px; color: red;">𓂋𓐰𓏤𓈖𓎝𓎛𓏛𓄴𓐰𓂋𓏏𓃉𓐰𓏦𓁷𓐰𓏤𓂝𓐰𓏏𓐱𓄹𓎠𓐰𓏏𓈖𓐰𓏏𓊃𓐰𓀀𓐱𓏤</span>
<span class="hierojax" style="font-size: 30px;">𓑂𓉐𓐰𓂋𓂻𓐰𓈖𓀀𓅓𓉺𓏌𓐰𓊖</span><br>
<span class="hierojax" style="font-size: 30px;">𓎛𓈖𓐰𓂝𓀗𓅱𓅆𓏪𓏌𓐰𓏤𓉗𓐶𓉻𓏏𓐰𓉐𓅆𓏪𓑁𓎠𓅱𓏦𓐰𓑂𓅓𓂝𓐰𓎡𓏏𓐰𓏛𓑁𓋾𓈎𓅱𓅆𓏪𓎛𓇳𓎛</span><br>
<span class="hierojax" style="font-size: 30px;">𓑁𓈖𓐰𓈞𓅓𓂡𓐰𓈖𓉐𓐰𓂋𓂻𓐰𓈖𓀀𓅓𓊃𓐰𓅭𓄿𓅱𓊖𓎛𓈖𓐰𓂝𓅐𓏏𓐰𓏯𓅆𓏪𓊹𓊹𓊹𓅆𓏪</span><br>
<span class="hierojax" style="font-size: 30px;">𓂋𓐰𓂞𓐰𓈖𓋴𓈖𓐰𓏦𓈖𓐰𓀀𓅓𓂝𓐰𓎡𓏏𓐰𓏛𓏪𓋴𓈖𓐰𓏦𓑂𓇋𓅱𓋭𓐰𓊃𓅱𓀁𓈖𓐰𓀀𓁹𓐰𓈖𓎠𓐰𓂋𓇥𓐰𓂋𓅆𓂋</span><br>
<span class="hierojax" style="font-size: 30px;">𓂧𓐰𓂋𓀜𓊨𓏏𓐰𓂝𓏤𓅫𓐰𓏦𓊹𓅆𓊹𓂋𓐰𓏏𓐱𓏯𓆗𓅓𓐰𓏏𓀐𓏏𓐰𓑂</span><span class="hierojax" style="font-size: 30px; color: red;">𓍎𓏏𓐰𓏤𓏛𓐰𓏦𓂋𓐰𓏤</span><span class="hierojax" style="font-size: 30px;">𓈖𓐰𓏏𓐱𓏭𓅓</span><br>
<span class="hierojax" style="font-size: 30px;">𓁶𓐰𓏤𓀀𓊪𓐰𓈖𓅓𓅘𓎛𓃀𓏏𓐰𓄹𓀀𓇋𓊪𓐰𓏏𓈖𓅓𓈎𓐰𓂝𓎛𓅱𓂢𓐰𓏦𓀀𓇋𓊪𓐰𓈖𓅓𓇋𓅱𓆑𓐰𓄹𓐱𓏦𓀀</span><br>
<span class="hierojax" style="font-size: 30px;">𓊪𓐰𓈖𓅓𓂝𓐰𓏏𓄹𓐰𓏦𓀀𓇋𓊪𓐰𓏏𓈖𓑁𓂋𓋴𓋴𓃹𓐰𓈖𓌕𓐰𓅫𓋴𓂋𓐰𓐍𓇋𓇋𓀁𓀐𓁷𓐰𓂋𓏭𓐰𓇯𓋴𓅧𓈎</span><br>
<span class="hierojax" style="font-size: 30px;">𓇋𓇋𓅱𓂻𓐰𓏦𓂙𓐰𓈖𓈖𓐰𓐎𓅓𓇋𓅱𓆑𓐰𓄹𓐱𓏥𓀀𓊪𓐰𓈖𓃀𓇋𓃀𓇋𓀁𓅓𓂝𓐰𓏏𓄹𓐰𓏦𓀀𓇋𓊪𓐰𓏏𓈖𓑁𓅓</span><br>
<span class="hierojax" style="font-size: 30px;">𓅧𓈎𓐰𓏏𓂻𓅓𓇋𓅱𓆑𓐰𓄹𓐱𓏥𓀀𓊪𓐰𓈖𓅓𓁶𓐰𓏤𓀀𓊪𓐰𓈖𓅓𓈎𓐰𓂝𓎛𓅱𓂡𓅱𓂢𓐰𓏦𓀀𓇋𓊪𓐰𓈖𓅓𓎛</span><br>
<span class="hierojax" style="font-size: 30px;">𓂝𓐰𓄹𓐱𓏥𓀀[𓐷𓊪𓐰𓈖𓐸]𓅓𓂝𓐰𓏏𓄹𓐰𓏦𓀀𓇋𓊪𓐰𓏏𓈖𓑂𓈖𓐰𓅱𓀀𓇳𓅆𓑂𓆓𓐳𓂧𓈖𓐰𓆑𓏌𓐰𓎡𓀀𓐩</span><br>
<span class="hierojax" style="font-size: 30px;">𓏌𓐰𓂡𓀀𓇓𓅱𓅓𓐰𓂝𓐍𓐰𓆑𓐰𓏏𓅂𓀐𓏦𓐰𓆑𓑂𓋴𓂸𓅓𓅱𓂻𓐰𓆑𓊪𓅱𓅝𓐰𓏏𓐱𓏭𓅆𓑂𓇋𓅱𓆑</span><br>
<span class="hierojax" style="font-size: 30px;">𓂞𓐰𓆑𓌃𓂧𓅱𓀁𓂧𓐰𓂋𓐰𓆑𓏯𓐰𓏛𓑂𓁹𓐰𓆑𓋬𓐰𓂧𓏏𓍼𓐰𓏦𓑂𓂞𓐰𓆑𓅜𓐍𓐰𓏛𓈖𓂋𓐰𓐍𓅱𓏛𓐰𓏦𓐍𓐰𓏏</span><br>
<span class="hierojax" style="font-size: 30px;">𓏛𓐰𓏦𓀀𓐰𓏦𓑂𓈖𓌕𓐰𓏌𓐱𓏤𓀀𓐰𓏦𓏶𓅓𓅱𓏪𓆱𓐰𓐍𓐱𓏏𓀀𓐰𓏦𓆑𓑂𓂋𓊠𓐰𓂝𓍢𓐰𓂡𓌸𓂋𓐰𓂋𓅱𓀁𓊹𓅆</span><br>
<span class="hierojax" style="font-size: 30px;">𓋴𓋹𓈖𓐰𓐍𓆑𓇓𓅱𓑂𓏌𓐰𓎡𓀀𓊪𓅱𓌸𓂋𓐰𓂋𓅱𓀁𓊹𓅆𓋴𓋹𓈖𓐰𓐍𓆑𓅱𓀀𓑂</span><span class="hierojax" style="font-size: 30px; color: red;">𓆓𓐳𓂧𓌃𓏤𓐰𓏦</span><br>
<span class="hierojax" style="font-size: 30px; color: red;">𓐍𓐰𓆑𓐰𓏏𓎝𓎛𓏛𓄴𓐰𓂋𓏏𓃉𓐰𓏦𓁷𓐰𓏤𓂝𓐰𓏏𓐱𓄹𓎠𓐰𓏏𓈖𓐰𓑂𓊃𓐰𓀀𓐱𓏤𓈖𓐰𓏏𓐱𓏏𓍋𓅓𓐰𓂋𓅫𓍘𓇋𓑂𓍱𓐰𓏤𓏛𓐰𓏦𓌷𓐰𓂝𓏛</span><br>
<span class="hierojax" style="font-size: 30px; color: red;">𓁨𓏤𓐰𓈖𓊃𓐰𓊪𓐱𓊗</span><span class="hierojax" style="font-size: 30px;">𓑂𓎡𓇋𓇋𓂋𓐰𓏤</span><span class="hierojax" style="font-size: 30px; color: red;">𓈖𓊠𓐰𓂝𓍢𓐰𓂡𓐎𓐰𓂡𓎠</span><span class="hierojax" style="font-size: 30px;">𓑂𓊠𓐰𓂝𓍢𓐰𓂡𓊗𓐰𓏤𓐱𓏤𓇋𓈖</span><br>
<span class="hierojax" style="font-size: 30px;">𓊨𓏏𓐰𓏯𓆗𓑂𓊠𓐰𓂝𓍢𓐰𓂡𓅃𓅆𓇋𓈖𓆇𓐰𓏏𓐱𓏯𓅆𓅓𓈋𓅱𓐰𓏏𓅫𓐰𓏦𓁹𓇋𓇋𓏏𓐰𓏦𓂋𓐰𓆑𓇋𓈖</span><br>
<span class="hierojax" style="font-size: 30px;">𓌢𓐰𓈖𓅆𓆑𓃩𓅆𓑁𓅓𓋴𓌳𓄿𓅓𓌪𓐰𓂡𓆑𓇋𓏏𓐰𓆑𓅆𓆑𓊨𓁹𓅆𓑂𓇋𓀁</span><br>
<span class="hierojax" style="font-size: 30px;">𓊨𓏏𓐰𓆇𓐱𓏯𓅆𓅨𓐰𓂋𓏏𓎛𓂓𓄿𓅱𓀁𓏪𓅆𓑂𓊠𓐰𓂝𓍢𓐰𓂡𓅱𓀀𓑂𓋴𓆑𓐰𓐍𓐱𓏏𓍼𓐰𓏛𓅱𓀀𓅓𓐰𓂝𓐍𓐰𓏏</span><br>
<span class="hierojax" style="font-size: 30px;">𓏛𓐰𓏦𓎠𓐰𓏏𓃀𓇋𓈖𓐰𓏏𓅫𓈋𓅱𓐰𓏏𓅫𓂧𓐰𓈙𓂋𓐰𓏏𓐱𓏯𓑂𓅓𓐰𓂝𓊹𓅆𓊨𓏏𓐰𓂝𓐱𓏤𓅫𓐰𓏦𓊹𓂋𓐰𓏏𓐱𓏯𓆗𓊨</span><br>
<span class="hierojax" style="font-size: 30px;">𓏏𓐰𓂝𓐱𓏤𓅫𓐰𓏦𓑂𓅓𓐰𓂝𓅓𓐰𓏏𓀐𓅓𓐰𓏏𓏏𓐰𓀐𓑂𓅓𓐰𓂝𓍑𓄿𓇋𓇋𓅱𓀐𓍑𓄿𓇋𓇋𓏏𓀐𓍑𓄿</span><br>
<span class="hierojax" style="font-size: 30px;">𓏏𓐰𓏴𓆑𓐰𓏭𓇓𓅱𓇋𓅓𓀀𓑂𓏇𓊠𓐰𓂝𓏏𓍢𓐰𓂡𓑂𓏇𓇋𓋴𓆑𓐰𓐍𓏏𓐰𓏏𓍼𓐰𓏛𓅓𓐰𓂝𓅭𓅆𓏏𓅃</span><br>
<span class="hierojax" style="font-size: 30px;">𓅆𓑂𓁷𓐰𓏤𓈖𓐰𓏏𓐱𓏏𓅧𓈎𓐰𓂻𓈖𓐰𓀀𓅓𓐍𓐰𓏏𓊮𓑂𓉐𓐰𓂋𓐰𓂻𓈖𓐰𓀀𓅓𓈗𓂜𓐰𓈖𓑂𓉔𓄿𓂻𓀀𓂋</span><br>
<span class="hierojax" style="font-size: 30px;">𓋁𓃀𓏏𓐰𓏏𓆱𓈖𓐰𓏏𓇳𓐰𓏤𓊪𓐰𓈖𓑂𓆓𓐳𓂧𓈖𓐰𓀀𓐍𓐰𓏤𓀔𓎡𓐰𓅱𓐱𓀀𓆼𓄿𓀔𓎡𓐰𓅱𓐱𓀀𓑂𓇋𓀁𓇳𓅆𓑂𓌃</span><br>
<span class="hierojax" style="font-size: 30px;">𓂧𓅱𓀁𓁷𓐰𓏤𓆓𓐳𓐷𓏏𓐱𓏤𓐸𓎡𓑂𓆇𓐰𓏯𓅆𓑂𓋴𓃀𓎛𓄑𓀁𓁷𓐰𓏤𓉐𓐰𓂋𓐰𓏏𓂻𓇋𓅓𓎡𓑂𓌃𓂧𓅱𓀁</span><br>
<span class="hierojax" style="font-size: 30px;">𓇳𓅆𓁷𓐰𓏤𓆓𓐳𓐷𓏏𓐱𓏤𓐸𓆑𓑂𓋴𓃀𓎛𓄑𓀁𓊨𓁹𓅆𓁷𓐰𓏤𓉐𓐰𓂋𓐰𓏏𓂻𓇋𓅓𓆑𓑂𓇋𓋴𓎡</span><br>
<span class="hierojax" style="font-size: 30px;">𓈖𓐰𓈞𓅓𓂡𓈖𓐰𓎡𓅱𓀀𓅓𓐰𓂝𓐍𓐰𓏏𓏛𓐰𓏦𓎠𓐰𓏏𓃀𓇋𓈖𓐰𓏏𓅫𓐰𓏦𓈋𓅱𓐰𓏏𓅫𓐰𓏦𓂧𓐰𓈙𓂋𓐰𓏏𓐱𓏯𓅫</span><br>
<span class="hierojax" style="font-size: 30px;">𓅓𓐰𓂝𓊹𓅆𓊨𓏏𓐰𓂝𓐱𓏤𓅫𓐰𓏦𓊹𓂋𓐰𓏏𓐱𓏯𓆗𓊨𓏏𓐰𓂝𓐱𓏤𓅫𓐰𓏦𓑂𓅓𓐰𓂝𓅓𓐰𓏏𓀐𓅓𓐰𓏏𓏏𓐰𓀐</span>
<span class="hierojax" style="font-size: 30px; color: red;">𓍎𓏏𓐰𓏤𓏛𓐰𓏦</span>
<span class="hierojax" style="font-size: 30px;">𓂋𓐰𓏤</span><br>
<span class="hierojax" style="font-size: 30px; color: red;">𓍱𓐰𓏤𓏛𓐰𓏦𓌷𓐰𓂝𓏛𓁨𓏤𓐰𓈖𓊃𓐰𓊪𓐱𓊗𓑂𓂋𓐰𓏤𓈖𓋴𓅨𓐰𓂋𓇋𓀁𓄴𓐰𓂋𓏏𓃉𓐰𓏦</span>
<span class="hierojax" style="font-size: 30px;">𓑂𓇍𓏭𓐰𓂻𓄴𓐰𓂋𓏏</span><br>
<span class="hierojax" style="font-size: 30px;">𓃉𓐰𓏦𓑂𓇍𓏭𓐰𓂻𓂧𓐰𓂋𓏏𓐰𓂡𓐍𓐰𓏏𓅓𓄣𓐰𓏤𓀀𓊪𓐰𓈖𓑂𓅓𓂝𓐰𓏏𓄹𓐰𓏦𓀀𓇋𓊪𓐱𓏏𓐰𓈖𓑂𓈖𓐰𓆱𓐰𓐍𓐱𓏏𓀜𓎛𓂓𓄿</span><br>
<span class="hierojax" style="font-size: 30px;">𓀁𓏪𓁷𓐰𓏤𓄴𓐰𓂋𓏏𓃉𓐰𓏦</span>
<span class="hierojax" style="font-size: 30px; color: red;">𓋭𓐰𓄴</span>
<span class="hierojax" style="font-size: 30px;">𓑂𓇋𓈖𓇋𓅱𓏏𓐰𓂋𓅱𓆴𓀁𓋴𓆼𓄿𓀁𓈖𓐰𓎡𓎁𓐰𓏏𓀜𓏏𓅱</span><br>
<span class="hierojax" style="font-size: 30px;">𓅃𓅆𓎛𓈖𓐰𓂝𓃩𓅆𓂋𓇩𓏏𓐰𓏤𓉐𓐰𓏦𓉻𓐰𓏏𓐰𓏛𓈖𓐰𓏏𓉺𓏌𓐰𓊖𓑁𓅓𓐩𓏌𓀁𓏏𓅱𓌨𓐰𓂋𓅱𓐰𓏭𓆇𓐰𓆇</span><br>
<span class="hierojax" style="font-size: 30px;">𓃩𓅆𓎛𓈖𓐰𓂝𓅃𓑂𓃹𓐰𓈖𓐍𓐰𓂋𓆑𓇆𓏛𓏇𓇋𓃹𓐰𓈖𓈖𓁶𓐰𓏤𓇾𓐰𓈇𓐱𓏤𓑂𓇋𓅱𓆑</span><br>
<span class="hierojax" style="font-size: 30px;">𓁹𓐰𓆑𓌸𓂋𓐰𓏏𓀁𓆑𓎠𓐰𓏏𓏇𓇋𓈖𓐰𓍇𓏌𓅱𓈖𓊹𓊹𓊹𓅆𓏪𓈖𓐰𓏏𓐱𓏭𓇋𓅓𓑂</span>
<span class="hierojax" style="font-size: 30px; color: red;">𓆓𓐳𓂧𓌃𓏤𓐰𓏦</span><br>
<span class="hierojax" style="font-size: 30px; color: red;">𓐍𓐰𓆑𓐰𓏏𓋴𓅨𓐰𓂋𓇋𓈗𓀁𓄴𓐰𓂋𓏏𓃉𓐰𓏦𓑂𓍱𓐰𓏤𓏛𓐰𓏦𓌷𓐰𓂝𓏛𓁨𓏤𓐰𓈖𓊃𓐰𓊪𓐱𓊗</span>
Eb. 1,1-2,6
<h2>b</h2>
<span class="hierojax" style="font-size: 30px;">𓎡𓐰𓏏⟨𓐷𓄴𓐰𓂋𓐸𓏏𓃉𓐰𓏦𓈖𓐰𓏏𓌪𓐰𓂡𓎛𓆑𓐰𓂝𓆙⟩𓑂𓇋𓇩𓋴𓅱𓆰𓐰𓏦𓏶𓆷𓄿𓄟𓋴𓆰𓐰𓏦</span><br>
<span class="hierojax" style="font-size: 30px;">𓏴𓑂𓊪𓐰𓊃𓊮𓁷𓐰𓏤𓆤𓏏𓏊𓐰𓏦𓑂𓇬𓅓𓀁𓑂</span>
<span class="hierojax" style="font-size: 30px; color: red;">𓍲𓐰𓈖𓏏𓐰𓍢𓀁𓋴𓈖𓐰𓏦</span>
<span class="hierojax" style="font-size: 30px;">𓑂𓊠𓐰𓂝𓍢𓐰𓂡𓅮𓄿</span><br>
<span class="hierojax" style="font-size: 30px;">𓅱𓐰𓏏𓀋𓏪𓑂𓈖𓐰𓍇𓏌𓅱𓂧𓅱𓂻𓃀𓅡𓄿𓎼𓐰𓏭𓀉𓅫𓑂𓅱𓂧𓐰𓏴𓂡𓐰𓈖𓇯</span><br>
<span class="hierojax" style="font-size: 30px;">𓄡𓐰𓏏𓐱𓏤𓆑𓆙𓅓𓄡𓐰𓏏𓐱𓏤𓀀𓏏𓐰𓈖𓑂𓁹𓐰𓈖𓊹𓅆𓑂𓁹𓐰𓈖𓐍𓐰𓆑𓏏𓐰𓏭𓀐𓍲𓐰𓈖𓏏𓐰𓏏</span><br>
<span class="hierojax" style="font-size: 30px;">𓍢𓅫𓈖𓐰𓆑𓑂𓊠𓐰𓂝𓍢𓐰𓂡𓊹𓅆𓁹𓐰𓏏𓈖𓐰𓆑𓅓𓄡𓐰𓏏𓐱𓏤𓀀𓏏𓐰𓈖𓑂</span>
Eb. 18,21-19,10
<h2>c</h2><br>
<span class="hierojax" style="font-size: 30px; color: red;">𓍲𓐰𓈖𓏏𓐰𓍢𓀁𓅱𓐍𓐰𓂧𓅱𓐎𓐰𓏦</span>
<span class="hierojax" style="font-size: 30px;">𓇋𓈖𓅱𓐍𓐰𓂧𓅱𓐎𓐰𓏦𓉐𓐰𓂋𓐰𓂻𓅓𓃀𓈎𓐰𓏏𓐎𓐰𓏦𓊗𓐰𓏤𓐱𓏤</span><br>
<span class="hierojax" style="font-size: 30px;">𓏛𓐰𓏏𓐱𓏤𓍼𓐰𓏤𓂜𓐰𓏏𓐱𓏏𓅫𓏞𓏛𓐰𓏦𓋴𓑁𓇋𓈖𓂝𓐰𓂝𓀀𓊪𓐰𓂧𓋴𓂾𓂡𓐰𓀀𓊽𓂧𓅱𓊖</span><br>
<span class="hierojax" style="font-size: 30px;">𓅱𓉔𓐰𓈖𓂢𓂡𓐰𓀀𓊽𓂧𓐰𓏏𓊖𓑂𓉐𓐰𓂋𓇋𓇋𓂻𓀀𓂋𓊪𓐱𓏏𓐰𓇯𓑂𓌴𓐰𓁹𓄿𓄿𓀀𓁹𓐰𓂋𓐰𓏏𓇋𓅓</span><br>
<span class="hierojax" style="font-size: 30px;">𓂜𓐰𓈖𓁹𓐰𓏏𓐱𓅱𓐍𓐰𓏏𓏛𓐰𓏦𓅓𓍋𓃀𓈋𓅱𓈊𓂋𓂧𓐰𓂋𓎼𓊹𓊨𓏏𓐰𓂝𓐱𓏤𓅫𓐰𓏦𓊹𓂋𓐰𓏏𓐱𓏯𓅆</span><br>
<span class="hierojax" style="font-size: 30px;">𓊨𓏏𓐰𓂝𓐱𓏤𓅫𓐰𓏦𓑂𓊨𓏏𓐰𓂝𓐱𓏤𓅱𓐍𓂧𓅱𓐎𓐰𓏦𓑁𓊨𓏏𓐰𓂝𓐱𓏤𓅫𓐰𓏦𓅱𓐍𓐰𓂧𓏏𓐰𓐎𓏪𓑁𓊨𓏏𓐰𓂝𓐱𓏤𓅫𓐰𓏦𓅓𓐰𓏏</span><br>
<span class="hierojax" style="font-size: 30px;">𓀐𓑁𓊨𓏏𓐰𓂝𓐱𓏤𓅫𓐰𓏦𓅓𓐰𓏏𓀐𓏏𓐰𓑁</span>
<span class="hierojax" style="font-size: 30px; color: red;">𓍎𓏏𓐰𓏤𓏛𓐰𓏦𓂋𓐰𓏤</span>
<span class="hierojax" style="font-size: 30px;">𓑁𓊨𓏏𓐰𓂝𓐱𓏤𓅫𓐰𓏦𓐍𓐰𓏏𓏛𓐰𓏦𓎠𓐰𓏏𓈋𓅱𓐰𓏏𓅫𓐰𓏦</span><br>
<span class="hierojax" style="font-size: 30px;">𓈖𓐰𓏏𓐱𓏏𓅓𓎛𓂝𓐰𓄹𓏦𓐰𓀀𓊪𓐰𓈖𓅓𓇋𓅱𓆑𓐰𓄹𓐱𓏦𓀀𓊪𓐰𓈖𓅓𓂝𓐰𓏏𓄹𓐰𓏦𓀀𓇋𓊪𓐰𓏏𓐰𓈖𓑂𓇋𓂋𓇓</span><br>
<span class="hierojax" style="font-size: 30px;">𓅱𓐰𓏏𓂧𓐰𓂋𓀜𓇓𓅱𓊹𓊨𓏏𓐰𓂝𓐱𓏤𓅫𓐰𓏦𓊹𓂋𓐰𓏏𓐱𓏯𓅆𓑁𓊨𓏏𓐰𓂝𓐱𓏤𓅫𓐰𓏦𓅱𓐍𓐰𓂧𓅱</span><br>
<span class="hierojax" style="font-size: 30px;">𓐎𓐰𓏦𓊨𓏏𓐰𓂝𓐱𓏤𓅫𓐰𓏦𓅱𓐍𓐰𓂧𓏏𓐰𓐎𓏪𓑁𓊨𓏏𓐰𓂝𓐱𓏤𓅫𓐰𓏦𓅓𓐰𓏏𓀐𓅓𓐰𓏏𓀐𓏏𓐰𓑂</span>
<span class="hierojax" style="font-size: 30px; color: red;">𓍎𓏏𓐰𓏤𓏛𓐰𓏦𓂋𓐰𓏤</span>
<span class="hierojax" style="font-size: 30px;">𓊨</span><br>
<span class="hierojax" style="font-size: 30px;">𓏏𓐰𓂝𓐱𓏤𓅫𓐰𓏦𓐍𓐰𓏏𓏛𓐰𓏦𓎠𓐰𓏏𓈋𓅱𓐰𓏏𓅫𓐰𓏦𓈖𓐰𓏏𓐱𓏭𓅓𓇋𓅱𓆑𓐰𓄹𓐱𓏦𓀀𓊪𓐰𓈖𓅓𓎛𓂝𓐰𓄹𓏦𓐰𓀀𓊪𓐰𓈖</span><br>
<span class="hierojax" style="font-size: 30px;">𓅓𓂝𓐰𓏏𓄹𓐰𓏦𓀀𓇋𓊪𓐰𓏏𓈖𓑂𓂜𓐰𓈖𓆓𓐳𓂧𓀀𓑂𓂜𓐰𓈖𓄙𓅓𓀁𓀀𓆓𓐳𓂧𓑁𓃀𓈙𓈎𓐰𓂝</span><br>
<span class="hierojax" style="font-size: 30px;">𓂐𓑁𓄿𓈎𓐰𓅫𓏇𓇋𓆣𓐰𓂋𓑁𓆓𓐳𓂧𓌃𓏤𓐰𓏦𓊃𓐰𓊪𓐱𓊗𓏤𓏤𓏤𓏤𓑂𓊪𓐰𓊃𓎼𓂐𓁷𓐰𓏤𓏠𓐰𓈖𓏏𓅫𓐰𓏦𓊃𓐰𓀀𓐱𓏤</span><br>
<span class="hierojax" style="font-size: 30px;">𓍱𓐰𓏤𓏛𓐰𓏦𓌷𓐰𓂝𓏛𓁨𓏤𓐰𓈖𓊃𓐰𓊪𓐱𓊗𓑂𓑂𓑂𓑂𓑂𓑂𓑂𓑂𓑂𓑂𓑂</span>
Eb. 30,6-17
<h2>d</h2>
<span class="hierojax" style="font-size: 30px; color: red;">𓎡𓐰𓏏𓄲𓐰𓂋𓏏𓃉𓐰𓏦𓈖𓐰𓏏𓂧𓐰𓂋𓀜𓋴𓌉𓆓𓐰𓅱𓇳𓐰𓏦𓅓𓁹𓐰𓁹</span>
<span class="hierojax" style="font-size: 30px;">𓑂𓇋𓅱𓊤𓅱𓀁𓅓𓊪𓐱𓏏𓐰𓇯𓇔</span><br>
<span class="hierojax" style="font-size: 30px;">𓏏𓐰𓈇𓐱𓏤𓇥𓐰𓂋𓆼𓄿𓅱𓇱𓑂𓂙𓈖𓐰𓈖𓏌𓅱𓃩𓂡𓐰𓏦𓅓𓊪𓐱𓏏𓐰𓇯𓎔𓐰𓏏𓐱𓏏𓈇𓐰𓏤𓑂𓇋𓅱𓉺𓏤𓐰𓉐𓐍𓐰𓂋</span><br>
<span class="hierojax" style="font-size: 30px;">𓀒𓅓𓈗𓑂𓇋𓅱𓇩𓏏𓐰𓏤𓀀𓐰𓏦𓇳𓅆𓁷𓐰𓏤𓎛𓀜𓏏𓐰𓂡𓏠𓐰𓈖𓇋𓏏𓌙𓏪𓋴𓈖𓐰𓏦𓁷𓐰𓏤𓐍𓐰𓂋𓀒</span><br>
<span class="hierojax" style="font-size: 30px;">𓁶𓐱𓏤𓐰𓏦𓅓𓈗𓑂𓇋𓈖𓅓𓐰𓂝𓇋𓂋𓐰𓆑𓏎𓈖𓐰𓆑𓇓𓅱𓅠𓅓𓆑𓇓𓅱𓑂𓏌𓐰𓎡𓀀𓏎𓐰𓈖</span><br>
<span class="hierojax" style="font-size: 30px;">𓀀𓇓𓅱𓑂𓏌𓐰𓎡𓀀𓅠𓅓𓀀𓇓𓅱𓑂𓏎𓈖𓐰𓈖𓀀𓁶𓐰𓏤𓏪𓏏𓐰𓈖𓐰𓏦𓑂𓋭𓐰𓊃𓍢𓐰𓂡𓈖𓐰𓀀𓅘</span><br>
<span class="hierojax" style="font-size: 30px;">𓎛𓃀𓅱𓐰𓏏𓄹𓐰𓏦𓏏𓐰𓈖𓐰𓏦𓑂𓋴𓏠𓐰𓈖𓍖𓏛𓈖𓐰𓀀𓎛𓋴𓈎𓅱𓌪𓐰𓏦𓏏𓐰𓈖𓐰𓏦𓁷𓐰𓏤𓊨𓏏𓐰𓉐𓋴𓈖𓐰𓏦𓑂𓏎𓈖𓐰𓈖</span><br>
<span class="hierojax" style="font-size: 30px;">𓀀𓏏𓐰𓈖𓐰𓏦𓂋𓂧𓐰𓂋𓀜𓊹𓅆𓊨𓏏𓐰𓂝𓐱𓏤𓅫𓐰𓏦𓅓𓐰𓏏𓀐𓅓𓐰𓏏𓀐𓏏𓐰𓑂</span>
<span class="hierojax" style="font-size: 30px; color: red;">𓍎𓏏𓐰𓏤𓏛𓐰𓏦</span>
<span class="hierojax" style="font-size: 30px;">𓂋𓐰𓏤𓑂</span>
<span class="hierojax" style="font-size: 30px; color: red;">𓆓𓐳𓂧</span><br>
<span class="hierojax" style="font-size: 30px; color: red;">𓌃𓏤𓐰𓏦𓁷𓐰𓏤𓅱𓂧𓐰𓂧𓄹𓐰𓈖𓈙𓐰𓏏𓅂𓄛𓑂𓆞𓐰𓄿𓅱𓀜𓁷𓐰𓏤𓆤𓏏𓏊𓐰𓏦𓑂𓂞𓂋𓐠𓐰𓏤𓈖</span><br>
<span class="hierojax" style="font-size: 30px; color: red;">𓁹𓐰𓁹</span><br>
<span class="hierojax" style="font-size: 30px;">𓑂𓑂𓑂𓑂𓑂𓑂𓑂𓑂𓑂𓑂𓑂𓑂𓑂𓑂𓑂𓑂</span>
Eb. 58, 6-15
<h2>e</h2>
<span class="hierojax" style="font-size: 30px; color: red;">𓎡𓐰𓏏𓍲𓐰𓈖𓏏𓐰𓍢𓀁𓐍𓐰𓏏𓊮𓅓𓊃𓐰𓊪𓐱𓊗𓁶𓐰𓊪𓐱𓏭</span>
<span class="hierojax" style="font-size: 30px;">𓅭𓅆𓏏𓅃𓅆𓅱𓃀𓂧𓊮𓁷𓐰𓏤𓈊𓐰𓏏𓐱𓏤</span><br>
<span class="hierojax" style="font-size: 30px;">𓈗𓇋𓅓𓑂𓂜𓐰𓈖𓈗𓇋𓅓𓑂𓈗𓅓𓂋𓐰𓏤𓀀𓑂𓎛𓂝𓐰𓊪𓏭𓐰𓈙𓈗𓅆𓏶𓅓𓐴𓏭𓏏𓅱𓏠𓐰𓈖</span><br>
<span class="hierojax" style="font-size: 30px;">𓇋𓇋𓂾𓂾𓏏𓑂𓇍𓏭𓐰𓂻𓈖𓐰𓀀𓂋𓂝𓐰𓐍𓅓𓊮𓐍𓐰𓏏𓊮𓑂</span>
<span class="hierojax" style="font-size: 30px; color: red;">𓆓𓐳𓂧𓌃𓏤𓐰𓏦𓁷𓐰𓏤𓁹𓐰𓏏𓐱𓏏𓏊𓐰𓏦𓈖𓐰𓏏𓄟𓋴𓏏𓐰𓏯</span><br>
<span class="hierojax" style="font-size: 30px; color: red;">𓅷𓇋𓇋𓂺𓐰𓀀𓑂𓅯𓇋𓇋𓏏𓐰𓃉𓏪𓑂𓁸𓐰𓏦𓈖𓊃𓐰𓂋𓇋𓃞𓑂𓂋𓐰𓂞𓁷𓐰𓏤𓅱𓃀𓂧𓐰𓏏𓊮</span><br>
<span class="hierojax" style="font-size: 30px; color: red;">𓎡𓇋𓇋𓆓𓐳𓂧</span>
<span class="hierojax" style="font-size: 30px;">𓑂𓅭𓅆𓀀𓅃𓅆𓅱𓃀𓂧𓊮𓁷𓐰𓏤𓈊𓐰𓏏𓐱𓏤𓑂𓂜𓐰𓈖𓈗𓇋𓅓𓑂𓂜𓐰𓈖</span><br>
<span class="hierojax" style="font-size: 30px;">𓅱𓀀𓇋𓅓𓑂𓏎𓈖𓐰𓏏𓐱𓀀𓈗𓁷𓐰𓏤𓋴𓊪𓐰𓏏𓂏𓈖𓐰𓍇𓏌𓅱𓇋𓇋𓈘𓐰𓈇𓂋𓂝𓐰𓐍𓅓𓊮𓐍𓐰𓏏𓊮</span><br>
<span class="hierojax" style="font-size: 30px; color: red;">𓆓𓐳𓂧𓌃𓏤𓐰𓏦𓁷𓐰𓏤𓁹𓐰𓏏𓐱𓏏𓏊𓐰𓏦𓈖𓐰𓏏𓄟𓋴𓏏𓐰𓏯𓅷𓇋𓇋𓂺𓐰𓀀</span><br>
<span class="hierojax" style="font-size: 30px;">𓑂𓑂𓑂𓑂𓑂𓑂</span>
Eb. 69, 3-7
<h2>f</h2>
<span class="hierojax" style="font-size: 30px; color: red;">𓎡𓐰𓏏𓍲𓐰𓈖𓏏𓐰𓍢𓀁𓂋𓐰𓈙𓂊</span>
<span class="hierojax" style="font-size: 30px;">𓈙𓐰𓊪𓂐𓎡𓂋𓐰𓈙𓂊𓂐𓅭𓂋𓐰𓈙𓂊𓂐𓑂𓋴𓂧𓐰𓏴𓀜</span><br>
<span class="hierojax" style="font-size: 30px;">𓌟𓏤𓐰𓏦𓑂𓅱𓉔𓐰𓈖𓂢𓀜𓆓𓐳𓈖𓐰𓈖𓏏𓐰𓁶𓑂𓎙𓐰𓂧𓌻𓐰𓂡𓅓𓏏𓃀𓈖𓐰𓐎𓑂𓂞𓐰𓂞𓍋𓅓𓐰𓂋𓅫𓃀𓅡</span><br>
<span class="hierojax" style="font-size: 30px;">𓄿𓅡𓄿𓅱𓉐𓐰𓏦𓏤𓐱𓏤𓐱𓏤𓐱𓏤𓐰𓑁𓐱𓏤𓐱𓏤𓐱𓏤𓐱𓑁𓅓𓍑𓄿𓍑𓄿𓁶𓌞𓋴𓅱𓂻𓐰𓏦𓇳𓅆𓑂𓋴𓈖𓐰𓊃𓀁𓈖𓅝𓐰𓏏𓐱𓏭𓅆</span><br>
<span class="hierojax" style="font-size: 30px;">𓑂𓅓𓂝𓐰𓎡𓏎𓈖𓐰𓈖𓀀𓄴𓐰𓂋𓏏𓃉𓐰𓏦𓎡𓂋𓐰𓎡𓑁𓈖𓐰𓉔𓏏𓏊𓐰𓎡𓂋𓐰𓎡𓑂𓇋𓂋𓐰𓏏𓐱𓏏𓏊𓐰𓏦𓈖𓐰𓏏𓄟𓋴𓏏𓐰𓏯</span><br>
<span class="hierojax" style="font-size: 30px;">𓅷𓄿𓇋𓇋𓂺𓐰𓀀𓑂𓅯𓇋𓇋𓏏𓃉𓈖𓐰𓏏𓋴𓏏𓐰𓐎𓑂𓂧𓐰𓂋𓀜𓋴𓏏𓅱𓑂𓂋𓐰𓅱𓇋𓂻𓋴𓏏𓅱</span><br>
<span class="hierojax" style="font-size: 30px; color: red;">𓋭𓐰𓄴</span>
<span class="hierojax" style="font-size: 30px;">𓑂𓉐𓐰𓂋𓐰𓂻𓁷𓐰𓏤𓇾𓐰𓈇𓐱𓏤𓑂𓎛𓍯𓄿𓐎𓊗𓐰𓏤𓐱𓏤𓊃𓐰𓊪𓐱𓊗𓏤𓏤𓏤𓏤𓑂</span>
<span class="hierojax" style="font-size: 30px; color: red;">𓆓𓐳𓂧𓌃𓏤𓐰𓏦𓁷𓐰𓏤𓇋𓁹𓐰𓏏𓐱𓏏𓏊𓐰𓏦𓈖𓐰𓏏𓄟</span><br>
<span class="hierojax" style="font-size: 30px; color: red;">𓋴𓏏𓐰𓏯𓅷𓄿𓇋𓇋𓂺𓐰𓀀𓑂𓅯𓇋𓇋𓏏𓃉𓈖𓐰𓏏𓋴𓏏𓐰𓐎𓑂𓂞𓅓𓂊𓏤</span><br>
<span class="hierojax" style="font-size: 30px;">𓑂𓑂𓑂</span>
Eb. 90,15-91,1
<h2>g</h2>
<span class="hierojax" style="font-size: 30px; color: red;">𓍲𓐰𓈖𓏏𓐰𓍢𓀁𓈖𓐰𓏏𓏠𓐰𓈖𓂧𓐰𓂑𓄹</span>
<span class="hierojax" style="font-size: 30px;">𓑂𓏠𓐰𓈖𓂧𓐰𓂑𓄹𓊪𓅱𓇑𓇑𓈖𓏠𓐰𓈖𓅫𓈖𓆇𓐰𓏏𓐱𓏯𓅆</span><br>
<span class="hierojax" style="font-size: 30px;">𓅓𓇇𓆤𓏏𓐰𓊖𓑂𓅓𓄟𓋴𓏏𓐰𓏯𓋴𓆄𓅱𓅆𓎛𓈖𓐰𓂝𓏏𓐰𓆑𓈖𓐰𓏏𓐱𓏯𓅆𓑂𓁹𓐰𓏏𓐰𓈖𓋴𓈖𓊃𓐰𓈖𓐰𓏦𓍲𓐰𓈖</span><br>
<span class="hierojax" style="font-size: 30px;">𓏏𓐰𓍢𓀁𓋴𓈖𓐰𓏦𓅓𓇋𓄿𓂋𓆰𓐰𓏦𓅓𓅷𓏤𓍢𓐰𓈖𓋴𓈖𓐰𓃀𓍢𓅓𓃀𓂓𓐰𓏏𓁓𓈖𓐰𓏏𓇓𓏏𓐰𓏤𓆰𓐰𓏦</span><br>
<span class="hierojax" style="font-size: 30px;">𓑂𓅓𓁸𓐰𓏦𓈖𓄚𓏏𓐰𓆰𓋴𓑂𓏎𓐰𓈖𓇋𓇋𓏏𓐰𓏦𓂋𓂧𓐰𓂋𓂡𓊨𓏏𓐰𓂝𓐱𓏤𓅫𓅓𓐰𓏏𓀐𓅓𓐰𓏏𓀐𓏏𓐰𓑂</span><br>
<span class="hierojax" style="font-size: 30px; color: red;">𓍎𓏏𓐰𓏤𓏛𓐰𓏦𓂋𓐰𓏤</span>
<span class="hierojax" style="font-size: 30px;">𓑂𓁹𓅓𓋴𓅱𓈙𓐰𓍢𓂡𓁷𓐰𓏤𓋁𓃀𓂢𓑂𓂋𓐰𓂞𓂋𓊨𓏏𓐰𓂝𓐱𓏤𓅫𓈖𓅓𓐰𓏏</span><br>
<span class="hierojax" style="font-size: 30px;">𓀐𓅓𓐰𓏏𓀐𓏏𓐰𓑂𓑁𓅓𓁹𓅱𓊃𓐰𓈙𓏏𓐰𓐎𓑁𓅓𓁹𓅱𓈙𓐰𓂝𓅱𓐎𓐰𓏦𓑁𓅓𓁹𓊃𓐰𓈖𓐰𓆑𓂐𓐰𓏦𓑁𓀸𓄿</span><br>
<span class="hierojax" style="font-size: 30px;">𓅱𓀜𓆣𓐰𓂋𓇉𓄿𓍘𓏭𓐰𓇯𓂋𓇶𓅓𓅓𓏏𓀀𓐱𓁐𓐰𓏦𓑁</span>
<span class="hierojax" style="font-size: 30px; color: red;">𓆓𓐳𓂧𓌃𓏤𓐰𓏦𓁷𓐰𓏤𓇋𓄿𓂋𓆰𓐰𓏦𓁷𓐰𓏤𓅷𓏤𓐰𓈖</span><br>
<span class="hierojax" style="font-size: 30px; color: red;">𓋴𓈖𓐰𓃀𓍢𓃀𓂓𓐰𓏏𓁓𓈖𓐰𓏏𓇔𓏏𓐰𓏤𓆰𓐰𓏦𓑂𓁸𓐰𓏦𓈖𓁶𓐰𓏤𓃙𓏏𓐰𓆰𓋴𓑂𓋴𓈙𓐰𓂡𓁷𓐰𓏤𓋁𓃀𓂢</span><br>
<span class="hierojax" style="font-size: 30px; color: red;">𓑁𓁹𓅓𓋭𓐰𓏏𓐱𓏤𓏤𓐱𓏤𓐱𓏤𓐱𓏤𓐰𓑁𓐱𓏤𓐱𓏤𓐱𓏤𓐱𓑁𓑁𓂞𓂋𓋴</span><br>
<span class="hierojax" style="font-size: 30px;">𓑂𓑂𓑂𓑂𓑂𓑂𓑂𓑂𓑂</span>Eb. 95, 7-14
<h2>h</h2>
<span class="hierojax" style="font-size: 30px; color: red;">𓍲𓐰𓈖𓏏𓐰𓍢𓀁𓈖𓍘𓈖𓐰𓏏𓌙𓅓𓅱𓀀𓐰𓏦𓐎</span>
<span class="hierojax" style="font-size: 30px;">𓑂𓊪𓐰𓏏𓐱𓏭𓆵𓏛𓂋𓐰𓐍𓐰𓏛𓏇𓇋𓇳𓐰𓏤𓑂𓊪𓐰𓏏𓐱𓏭𓆵𓏛𓂋𓐰𓐍𓐰𓏛𓏇</span><br>
<span class="hierojax" style="font-size: 30px;">𓏏𓐱𓏏𓐰𓏛𓊹𓅆𓊪𓐰𓈖𓑂𓆓𓐳𓂝𓃀𓐎𓄡𓐰𓏏𓐱𓏤𓅓𓆓𓐳𓂝𓃀𓏏𓃉𓐰𓏦𓂋𓎔𓐰𓂡𓅓𓅯𓄿𓊹𓅆𓁷𓐰𓂋𓏭𓐰𓇯</span><br>
<span class="hierojax" style="font-size: 30px;">𓇋𓂋𓏇𓇋𓍲𓐰𓈖𓍢𓐰𓂡𓈖𓃩𓅆𓅯𓄿𓇆𓅨𓐰𓂋𓈗𓈘𓐰𓈇𓑂𓍲𓐰𓈖𓍢𓀜𓏏𓐰𓈖𓃩𓀭𓅓</span><br>
<span class="hierojax" style="font-size: 30px;">𓏇𓏏𓐱𓏏𓐰𓏛𓍘𓈖𓐰𓏏𓌙𓅓𓅱𓀀𓐰𓏦𓐎𓑂𓎡𓐰𓄿𓀁𓏏𓐰𓍃𓅓𓏏𓈖𓐰𓌰𓐱𓅓𓏏𓐰𓂻𓊗𓐰𓏤𓐱𓏤𓅓𓎛𓂝𓐰𓄹𓐱𓏦𓈖𓏠𓐰𓈖𓏛𓐰𓀀</span><br>
<span class="hierojax" style="font-size: 30px;">𓏯𓐰𓈖𓏠𓐰𓈖𓏏𓐰𓏛𓁐𓑂𓆓𓐳𓂧𓅱𓐳𓏏𓂋𓐰𓏤𓊪𓐰𓈖𓊃𓐰𓊪𓐱𓅱𓊗𓐰𓏦𓏤𓏤𓏤𓏤𓁷𓐰𓏤𓃀𓅡𓄿𓈎𓆭𓏊𓐰𓏦𓇅𓏛𓐍𓐰𓈖</span><br>
<span class="hierojax" style="font-size: 30px;">𓆑𓐰𓏏𓃉𓐰𓏦𓈖𓐰𓏏𓂋𓐰𓉔𓂧𓐰𓏏𓏊𓍲𓐰𓈖𓍢𓀜𓋴𓏭𓇋𓅓𓑂𓐍𓐰𓏏𓅓𓋩𓀜𓋴𓏭𓅓𓐍𓐰𓏏𓅓𓅱𓋩𓏦𓐰𓈖𓈙𓐰𓏏𓐱𓏏</span><br>
<span class="hierojax" style="font-size: 30px;">𓅱𓐰𓏏𓏯𓐰𓏦𓑂𓑂𓑂𓑂𓑂𓑂𓑂𓑂𓑂𓑂𓑂𓑂𓑂𓑂𓑂𓑂</span>
Hearst. 11, 12-15
<h2>i</h2>
<span class="hierojax" style="font-size: 30px; color: red;">𓂋𓐰𓏤𓈖𓂧𓐰𓄑𓃀𓎛𓌾𓐍𓐰𓆑𓐰𓏏𓅷𓄿𓇋𓇋𓏏𓐰𓂡𓆑𓂋𓆼𓄿𓇋𓇋𓏏𓀜𓄴𓐰𓂋𓏏𓃉𓐰𓏦</span>
<span class="hierojax" style="font-size: 30px;">𓑂𓇋𓐰𓂋</span><br>
<span class="hierojax" style="font-size: 30px;">𓂧𓃀𓎛𓄑𓀁𓌾𓊪𓐰𓈖𓆼𓄿𓇋𓇋𓂷𓐰𓂡𓀀𓄴𓐰𓂋𓏏𓐰𓏦𓏏𓐰𓈖𓇋𓅓𓆑𓑂𓂧𓃀𓎛𓄑𓀁𓌾</span><br>
<span class="hierojax" style="font-size: 30px;">𓊪𓅱𓆼𓄿𓇋𓇋𓂷𓐰𓂡𓅃𓅆𓁹𓐰𓏏𓐱𓏤𓆑𓇋𓅓𓆑𓑂𓋴𓂸𓐰𓏏𓐰𓂋𓂭𓂭𓀁𓍘𓇋𓑂𓅠𓅓𓈖𓐰𓀀𓋹</span><br>
<span class="hierojax" style="font-size: 30px;">𓍑𓋴𓑂𓆼𓄿𓇋𓇋𓂷𓐰𓂡𓅱𓐳𓏏𓄴𓐰𓂋𓏏𓃉𓐰𓏦𓏏𓐰𓈖𓅓𓂧𓐰𓄑𓃀𓎛𓀁𓌾𓊪𓐰𓈖𓂋𓋴𓉔𓄿𓇋𓇋𓏏𓐰𓂻𓍋𓅓𓐰𓂋𓏏</span><br>
<span class="hierojax" style="font-size: 30px;">𓅫𓐰𓏦𓎠𓐰𓏏𓇋𓅓𓆑𓈖𓐰𓏏𓐱𓏭𓅓𓄡𓐰𓏏𓐱𓏤𓏏𓐰𓈖𓍎𓏏𓐰𓏤𓏛𓐰𓏦𓂋𓐰𓏤𓀁𓑂</span>
<span class="hierojax" style="font-size: 30px; color: red;">𓂋𓐰𓏤𓈖𓌾𓐰𓏏𓐱𓏤</span>
<span class="hierojax" style="font-size: 30px;">𓑂𓇋𓂋</span><br>
<span class="hierojax" style="font-size: 30px;">𓌾𓐰𓏏𓐱𓏤𓏏𓐰𓈖𓅃𓅆𓁹𓐰𓏏𓐱𓏤𓆗𓊪𓅱𓆼𓄿𓂷𓐰𓂡𓍘𓇋𓑂𓋴𓂸𓐰𓏏𓐰𓂋𓂭𓂭𓀁𓍘𓇋𓑂𓏎𓈖𓋴𓏭𓊨𓏏𓐰𓆇𓅆</span><br>
<span class="hierojax" style="font-size: 30px;">𓈖𓅭𓏤𓅆𓋴𓅃𓅆𓂋𓐍𓐰𓊪𓆼𓄿𓍸𓐰𓏛𓄡𓐰𓏏𓐱𓏤𓆑𓑂𓂋𓋴𓉔𓄿𓇋𓇋𓏏𓐰𓂻𓈋𓅱𓐰𓏏𓅫𓐰𓏦</span><br>
<span class="hierojax" style="font-size: 30px;">𓏶𓅓𓐰𓏏𓄡𓐰𓏏𓐱𓏤𓆑𓑂𓑂𓑂𓑂𓑂𓑂𓑂𓑂𓑂𓑂𓑂𓑂</span>
Hearst. 13,17-14,4
<h2>k</h2>
<span class="hierojax" style="font-size: 30px;">𓎡𓐰𓏏𓈙𓐰𓊪𓂐𓐰𓎡𓇍𓇋𓂻𓅓𓎡𓐰𓎡𓅱𓇱𓑂𓅧𓈎𓐰𓂻𓅓𓎛𓈖𓐰𓌰𓐱𓅓𓌰𓅓𓂻𓑂𓆑𓐰𓈖𓐰𓂧𓂊𓏤</span><br>
<span class="hierojax" style="font-size: 30px;">𓆑𓇉𓄿𓁶𓐰𓆑𓑂𓁷𓐰𓏤𓆑𓂝𓐰𓈖𓏌𓅱𓂽𓑂𓅱𓉔𓅱𓅫𓅓𓇍[𓇋]𓏏𓐰𓂻𓈖𓐰𓆑𓂋𓐰𓊃</span><br>
<span class="hierojax" style="font-size: 30px;">𓈙𓐰𓊪𓂐𓐰𓏏𓇍𓇋𓂻𓅓𓎡𓐰𓎡𓅱𓇱𓑂𓅧𓈎𓐰𓏏𓂻𓅓𓎛𓌰𓅓𓌰𓅓𓂻𓑂𓂊𓏤𓋴𓇉</span><br>
<span class="hierojax" style="font-size: 30px;">𓄿𓁶𓑂𓁷𓋴𓄟𓋴𓈖𓎛𓂽𓑂𓅱𓉔𓅫𓍘𓇋𓅓𓇍𓇋𓏏𓐰𓂻𓈖𓐰𓊃𓂋𓐰𓊃𓑂𓇋𓐰𓈖</span><br>
<span class="hierojax" style="font-size: 30px;">𓇋𓅱𓇍𓇋𓂻𓈖𓐰𓏏𓂋𓊃𓐰𓈖𓂊𓀔𓀀𓊪𓐰𓈖𓑂𓂜𓐰𓈖𓂞𓐰𓀀𓊃𓐰𓈖𓂊𓏏𓇓𓅱</span><br>
<span class="hierojax" style="font-size: 30px;">𓇋𓈖𓇋𓅱𓇍𓇋𓂻𓈖𓐰𓏏𓂋𓋴𓎼𓐰𓂋𓀁𓑂𓂜𓐰𓈖𓂞𓐰𓀀𓂞𓐰𓏏𓋴𓎼𓐰𓂋𓀁𓇋𓅓𓆑</span><br>
<span class="hierojax" style="font-size: 30px;">𓇋𓈖𓇋𓅱𓇍𓇋𓂻𓈖𓐰𓏏𓂋𓌌𓏏𓐰𓏴𓅫𓐰𓆑𓑂𓂜𓐰𓈖𓂞𓐰𓀀𓌌𓏏𓐰𓏴𓅫𓇓𓅱𓑂𓇋𓈖</span><br>
<span class="hierojax" style="font-size: 30px;">𓇋𓅱𓇍𓇋𓂻𓈖𓐰𓏏𓂋𓎁𓐰𓏏𓀜𓆑𓑂𓂜𓐰𓈖𓂞𓐰𓀀𓎁𓐰𓏏𓀜𓏏𓇓𓅱𓅓𓐰𓂝𓀀𓑂𓁹𓐰𓈖</span><br>
<span class="hierojax" style="font-size: 30px;">𓀀𓎃𓏤𓏛𓐰𓏦𓆑𓂋𓐰𓏏𓅓𓂝𓐰𓆑𓄿𓏭𓐰𓆰𓑁𓁹𓐰𓏏𓊪𓅱𓇥𓐰𓂋𓏏𓐰𓅫𓑁𓅓𓎗𓅱𓆰𓐰𓏦𓌉𓆓𓐳𓏏𓏴</span><br>
<span class="hierojax" style="font-size: 30px;">𓅫𓏏𓅱𓑂𓅓𓆤𓏏𓐰𓏯𓏊𓐰𓏦𓃀𓈖𓐰𓂋𓇋𓇜𓏛𓂋𓂋𓐰𓍿𓀀𓐱𓁐𓐰𓏦𓂧𓁷𓐰𓂋𓏏𓅫𓐰𓏦𓂋</span><br>
<span class="hierojax" style="font-size: 30px;">𓈖𓐰𓏏𓅂𓏪𓇋𓅓𓀐𓑂𓅓𓋴𓂧𓃀𓉽︁𓅫𓐰𓏦𓈖𓍋𓃀𓈋𓅱𓆟𓐰𓏤𓅓𓅱𓎼𓄿𓇋𓇋𓏏</span><br>
<span class="hierojax" style="font-size: 30px;">𓄑𓈖𓐰𓏏𓌻𓐰𓂋𓏏𓋳𓅓𓇋𓄿𓏏𓐰𓄧𓑀𓄹𓈖𓐰𓏏𓂚𓄿𓆟𓐰𓏤𓑂𓑂𓑂</span>
Mutter und Kind, 1,9-2,6
<h2>l</h2>
<span class="hierojax" style="font-size: 30px;">𓂋𓐰𓏤𓈖𓋭𓐰𓊃𓍢𓐰𓂡𓈖𓀔𓀀𓅷𓏤𓅭𓑂𓇋𓈖𓇋𓅱𓎡𓈙𓅓𓊮𓍘𓇋𓅹𓐰𓈇𓐱𓏤</span><br>
<span class="hierojax" style="font-size: 30px;">𓇋𓈖𓇋𓅱𓎡𓉔𓅓𓊮𓍘𓇋𓅓𓃀𓅡𓄿𓏏𓐰𓆰𓑂𓂜𓐰𓈖𓅐𓏏𓁐𓎡𓎛𓈖𓐰𓂝𓎡</span><br>
<span class="hierojax" style="font-size: 30px;">𓂜𓐰𓈖𓌢𓈖𓐰𓏏𓁐𓇋𓅓𓊃𓐰𓈖𓆑𓐰𓏭𓊡𓑂𓂜𓐰𓈖𓏠𓐰𓈖𓂝𓐰𓏏𓐱𓄹𓂒𓂋𓅱𓂧𓐰𓏏𓐱𓏴𓀜𓎃𓏤𓏛𓐰𓏦</span><br>
<span class="hierojax" style="font-size: 30px;">𓇋𓅓𓅓𓐰𓂝𓏎𓈖𓐰𓏏𓐱𓅱𓈖𓐰𓀀𓊪𓐰𓂧𓋴𓏏𓐰𓃉𓈖𓐰𓏏𓋞𓐰𓃉𓐱𓏦𓃀𓈖𓐰𓈖𓃉𓐰𓏦𓎆𓐱𓎆𓐰𓎆𓐱𓎆𓎛𓌳𓄿𓎼𓏏𓐰𓃉𓏪𓋩𓏤𓐰𓊌</span><br>
<span class="hierojax" style="font-size: 30px;">𓅓𓋴𓎛𓆊𓂧𓐰𓏏𓐱𓏤𓂋𓋴𓐍𓐰𓂋𓏏𓀒𓂋𓂧𓐰𓂋𓀜𓂋𓐰𓄿𓌻𓐰𓂋𓅱𓐰𓏏𓀁𓂋𓊃𓐰𓈙𓅓𓐰𓏏𓊮</span><br>
<span class="hierojax" style="font-size: 30px;">𓎛𓂝𓐰𓄹𓐱𓏦𓂋𓋴𓐍𓐰𓂋𓏏𓀒𓅮𓄿𓐍𓐰𓆑𓐰𓏏𓐱𓏭𓀐𓏏𓄿𓐍𓐰𓆑𓐰𓏏𓐱𓏏𓀐𓈖𓐰𓏏𓋀𓏏𓐰𓈊𓑂𓈙𓐰𓊪𓂐𓐰𓎡</span><br>
<span class="hierojax" style="font-size: 30px;">𓎃𓏤𓏛𓐰𓏦𓊪𓅱𓑂</span>
<span class="hierojax" style="font-size: 30px; color: red;">𓆓𓐳𓂧𓏏𓅱𓂋𓐰𓏤𓊪𓐰𓈖𓁷𓐰𓏤𓊪𓂧𓋴𓅱𓐰𓏏𓃉𓐰𓏦𓈖𓐰𓏏𓋞𓐰𓃉𓐱𓏦𓃀𓈖𓐰𓈖𓃉𓐰𓏦</span><br>
<span class="hierojax" style="font-size: 30px; color: red;">𓎆𓐱𓎆𓐰𓎆𓐱𓎆𓎛𓌳𓄿𓎼𓐰𓏏𓃉𓐰𓏦𓋩𓏤𓐰𓊌𓅓𓋴𓎛𓏯𓂧𓐰𓏏𓐱𓏤𓑂𓏠𓐰𓈖𓐍𓅱𓍊𓍢𓁷𓐰𓏤𓁶𓐰𓊪𓐱𓏏𓍱𓈖𓐰𓏏𓐩𓏌</span><br>
<span class="hierojax" style="font-size: 30px; color: red;">𓍱𓑂𓁹𓅱𓅓𓅱𓍑𓄿𓅱𓏛𓐰𓏦𓑂𓂞𓅱𓂋𓐍𓐰𓐍𓄹𓈖𓀔</span>
<span class="hierojax" style="font-size: 30px;">𓑂𓄤𓑂</span>
ib. Rs. 2,2
<h2>m</h2>
<span class="hierojax" style="font-size: 30px;">𓍎𓏏𓐰𓏤𓏛𓐰𓏦𓂋𓐰𓏤𓈖𓐰𓏏𓈞𓐰𓏏𓁐𓂧𓐰𓈙𓂋𓐰𓏏𓐱𓏯𓄟𓋴𓏏𓐰𓏯</span>
<span class="hierojax" style="font-size: 30px; color: red;">𓆣𓐰𓂋𓅱𓅱𓏪</span>
<span class="hierojax" style="font-size: 30px;">𓑂𓇋𓐩𓆓𓐳𓏛𓁷𓐰𓏤𓏏𓐰𓈖𓐰𓏦</span><br>
<span class="hierojax" style="font-size: 30px;">𓊃𓐰𓈙𓏏𓐰𓍢𓂡𓐰𓈖𓊨𓏏𓐰𓏯𓅆𓑂𓄟𓋴𓍢𓐰𓂡𓈖𓎠𓐰𓏏𓉗𓏏𓐰𓏯𓅆𓋭𓐰𓏏𓐱𓍢𓈖𓐰𓏏𓊹𓏏𓐰𓂋𓏭𓐰𓏯𓍢𓅓</span><br>
<span class="hierojax" style="font-size: 30px;">𓋭𓐰𓏏𓐱𓍢𓏤𓐱𓏤𓐱𓏤𓐱𓏤𓐰𓑁𓐱𓏤𓐱𓏤𓐱𓏤𓐱𓑁𓇋𓅓𓑂𓐍𓐰𓂤𓅱𓏛𓐰𓀀𓏏𓅱𓎡𓇋𓅓𓆑𓀔𓀀𓊪𓐰𓈖𓋴𓈖𓐰𓃀𓏛𓏠𓐰𓈖𓏛𓐰𓀀</span><br>
<span class="hierojax" style="font-size: 30px;">𓏯𓐰𓈖𓏠𓐰𓈖𓏏𓁐𓑂𓂋𓋴𓋴𓈖𓐰𓃀𓏛𓐰𓎡𓑂𓂋𓋴𓎙𓐰𓂧𓏛𓐰𓎡𓑂𓂋𓋴𓊵𓐰𓏏𓐱𓊪𓈖𓐰𓎡𓊹𓅆</span><br>
<span class="hierojax" style="font-size: 30px;">𓎠𓊹𓏏𓐰𓂋𓏏𓐰𓏯𓅆𓎠𓐰𓏏𓑂𓂋𓋴𓐍𓐰𓂋𓏏𓀒𓐍𓐰𓆑𓐰𓏏𓐱𓏭𓀐𓈖𓐰𓌰𓐱𓅓𓏏𓅡𓆟𓐰𓂻𓑂𓂋𓋴𓐍𓐰𓂋𓏏</span><br>
<span class="hierojax" style="font-size: 30px;">𓀒𓐍𓐰𓆑𓐰𓏏𓐱𓏏𓀐𓈖𓐰𓌰𓐱𓅓𓏏𓐰𓏏𓆟𓑂𓂋𓈙𓐰𓂋𓇋𓊅𓀜𓂋𓐰𓈖𓀁𓈖𓋴𓃛𓅱𓀁𓈖𓐰𓎡</span><br>
<span class="hierojax" style="font-size: 30px;">𓏇𓇋𓈙𓐰𓂋𓇋𓊅𓀜𓏏𓅱𓂋𓐰𓏤𓑂𓏇𓇋𓐍𓐰𓏏𓅓𓋩𓀜𓏏𓅱𓂋𓐰𓏤𓈖𓅮𓄿𓉻𓐰𓂝𓃩</span><br>
<span class="hierojax" style="font-size: 30px;">𓄛𓐰𓏤𓎆𓐱𓎆𓐱𓎆𓐱𓎆𓐰𓎆𓐱𓎆𓐱𓎆𓏤𓐱𓏤𓐱𓏤𓐱𓏤𓐰𓏤𓐱𓏤𓐱𓏤𓃹𓐰𓈖𓐰𓈖𓇋𓇋𓅱𓏪𓅓𓈘𓐰𓈇𓐱𓏤𓈖𓌪𓐰𓌪𓈘𓐰𓈇𓑂𓂋𓐰𓐍𓐰𓏛𓈖𓐰𓀀𓋴𓏏𓑂𓎡𓄿𓀁𓂋𓐰𓐍𓐰𓏛𓈖𓐰𓀀</span><br>
<span class="hierojax" style="font-size: 30px;">𓂋𓐰𓈖𓏌𓅱𓀁𓏪𓋴[𓐷𓈖𓐰𓏦𓐸]𓑂𓂜𓐰𓈖𓂋𓐰𓐍𓐰𓏛𓋴𓏏𓇋𓈖𓈖𓐰𓏏𓐱𓏭𓂋𓎡𓐰𓉔𓃀𓃩𓀜𓀔𓀀𓊪𓐰𓈖</span><br>
<span class="hierojax" style="font-size: 30px;">𓏠𓐰𓈖𓅫𓐰𓆑𓋴𓏏𓑂𓍎𓏏𓐰𓏤𓏛𓐰𓏦𓂋𓐰𓏤𓑂</span>
<span class="hierojax" style="font-size: 30px; color: red;">𓆓𓐳𓂧𓏏𓅱𓂋𓐰𓏤[𓐷𓊪𓐰𓈖𓐸]𓁷𓐰𓏤𓊃𓐰𓊪𓐱𓅱𓊗𓐰𓏤𓐱𓏤𓐱𓏤𓐱𓏤𓁷𓐰𓏤𓃀𓈖𓐰𓈖𓃉𓐰𓏦𓎆𓐱𓎆𓐰𓎆𓐱𓎆</span><br>
<span class="hierojax" style="font-size: 30px; color: red;">𓇋𓃀𓃙𓉔𓄿𓅱𓏏𓐰𓏭𓃉𓐰𓏦𓏤𓐱𓏤𓐱𓏤𓐱𓏤𓐰𓏤𓐱𓏤𓐱𓏤𓋞𓐰𓃉𓐱𓏦𓏤𓐱𓏤𓐱𓏤𓐱𓏤𓐰𓏤𓐱𓏤𓐱𓏤𓑂𓎔𓎛𓅱𓆰𓑄︀𓏤𓐱𓏤𓐱𓏤𓐱𓏤𓐰𓏤𓐱𓏤𓐱𓏤𓊃𓐰𓈙𓈖𓐰𓏌𓅱𓂷</span><br>
<span class="hierojax" style="font-size: 30px; color: red;">𓀜𓑕𓇋𓈖𓌢𓐰𓈖[𓏏𓁐]𓈖𓅐[𓏏𓁐]𓏤𓏤𓑂𓇋𓈖𓌡𓐰𓂝𓏏𓐰𓏤𓊃𓐰𓈙𓂷𓐰𓂡𓈖𓎡𓐰𓏏𓄟𓋴[𓈖𓍢</span><br>
<span class="hierojax" style="font-size: 30px; color: red;">𓋴𓑕𓏏𓑕𓑂𓁹𓅱𓅱𓍑𓄿𓅱𓏛𓐰𓏦𓈖𓋭𓐰𓏏𓐱𓍢𓏤𓐱𓏤𓐱𓏤𓐱𓏤𓐰𓏤𓐱𓏤𓐱𓏤𓇋𓅓𓆑𓑂𓂞𓅱𓂋𓐍𓐰𓐍𓄈𓄹</span><br>
<span class="hierojax" style="font-size: 30px; color: red;">𓈖𓀔𓀀𓑂𓅓𓐰𓂝𓎡𓐰𓏏𓏛𓎛𓂝𓐰𓄹𓐱𓏦[𓊪𓅱]</span><br>
<span class="hierojax" style="font-size: 30px;">𓑂𓑂𓑂𓑂𓑂𓑂𓑂</span>
ib. Rs. 6,1-6

</body>
</html>
