<!DOCTYPE html>
<html lang="en">
<head>
<meta http-equiv="Content-Type" content="text/html; charset=utf-8">
<title>Stela Berlin 1204</title>
<link rel="stylesheet" type="text/css" href="hierojax.css" />
<script type="text/javascript" src="hierojax.js"></script>
<script type="text/javascript">
    window.addEventListener("DOMContentLoaded", () => {
hierojax.processFragments(); });
</script>
</head>
<body>

<h1>Stela Berlin 1204</h1>

<p>Ikhernofret stela, Sethe, Lesestücke, pp. 70-71, and from Facsimile.</p>
<p>
Typed by S. Rosmorduc in JSesh, licence: Creative commons CC-BY
</p>
<p>
Converted automatically to Unicode using HieroJax.
</p>
<span style="font-size: 10; font-weight: 700;">(1)</span> <span class="hierojax" style="font-size: 30px;">𓋹𓅃𓊹𓆣𓅱𓅐𓐰𓎠𓆘𓊹𓄟𓅱𓐴𓏏𓆣𓐱𓅃𓐰𓋞𓇓𓐰𓏏𓆤𓐰𓏏𓍹𓐼𓇳𓈍𓐰𓂓𓐱𓂓𓂓𓐽𓍺𓅭𓐴𓇳𓍹𓐼𓄊𓋴𓂋𓐰𓏏𓐰𓊃𓐰𓈖𓐽𓍺𓏙𓋹𓇳𓏇𓆓𓐳𓐷𓏏𓐰𓇾𓐸</span><br>
<span style="font-size: 10; font-weight: 700;">(2)</span> <span class="hierojax" style="font-size: 30px;">𓇓𓏏𓐰𓈖𓎗𓅱𓈖𓐰𓂋𓐰𓊪𓐰𓂝𓄂𓐰𓂝𓑄︀𓑄︀𓆤𓏏𓐰𓋨𓋴𓍋𓌡𓐰𓏏𓐱𓏤𓄓𓐳𓐷𓉐𓐱𓉐𓐸𓋞𓐰𓏧𓄓𓐳𓐷𓉐𓐱𓉐𓐸𓋠𓄓𓐳𓋨𓇍𓌨𓐰𓂋𓄤𓏏𓀻𓎠𓐰𓄪𓐻𓏤</span><br>
<span style="font-size: 10; font-weight: 700;">(3)</span> <span class="hierojax" style="font-size: 30px;">𓇋𓅱𓎗𓅱𓈖𓐰𓍛𓐱𓀭𓏙𓏏𓐰𓏃𓏏𓐰𓊛𓎡𓐰𓂋𓋄𓍋𓈋𓐰𓊖𓂋𓐰𓁹𓐰𓏏𓏠𓐰𓏌𓐱𓏌𓐱𓏌𓈖𓐰𓏏𓐰𓆑𓊨𓁹𓐰𓏃𓋀𓅂𓀭𓂋𓋴𓏠𓐰𓈖𓐍𓐰𓍊𓃀𓆜𓑕𓐰𓅱𓑕𓐱𓆑𓑕</span><br>
<span style="font-size: 10; font-weight: 700;">(4)</span> <span class="hierojax" style="font-size: 30px;">𓈙𓐰𓏏𓐱𓍔𓅓𓌀𓅓𓋞𓐰𓏧𓏙𓈖𓐰𓆑𓏎𓐰𓏏𓍛𓀭𓅓𓏃𓐰𓏏𓇾𓐰𓐮𓐱𓐷𓏏𓐰𓈊𓐸𓅓𓈖𓐰𓆱𓐰𓐍𓐱𓏏𓀜𓅓𓌴𓐰𓐙𓊤𓇋𓋴𓍿𓁹𓐰𓂋𓐰𓎡𓇑𓇑𓅓</span><br>
<span style="font-size: 10; font-weight: 700;">(5)</span> <span class="hierojax" style="font-size: 30px;">𓍱𓏤𓐙𓑕𓐰𓂝𓑍𓐰𓈖𓑉𓁹𓐰𓏏𓐰𓐍𓐱𓏏𓅓𓋴𓊵𓑕𓐰𓏏𓑕𓐱𓊪𓑕𓏏𓐰𓆑𓊨𓁹𓐰𓀭𓇥𓐰𓂋𓈖𓐰𓏏𓐱𓏏𓐰𓉔𓄿𓃀𓂻𓐰𓍿𓅱𓍛𓀭𓄣𓀭𓈖𓐰𓆱𓐰𓐍𓐱𓏏𓅓𓁹𓐰𓎡𓐍𓐱𓏏𓐰𓎠</span><br>
<span style="font-size: 10; font-weight: 700;">(6)</span> <span class="hierojax" style="font-size: 30px;">𓂋𓐰𓎔𓄣𓐰𓈖𓍛𓀭𓇥𓐰𓂋𓈖𓐰𓏏𓐱𓏏𓏎𓈖𓐰𓎡𓇋𓋴𓊪𓑕𓅱𓅓𓇼𓐱𓏏𓐰𓏛𓍛𓀭𓇋𓅱𓆣𓐰𓂋𓈖𓐰𓎡𓇋𓋴𓅓𓋴𓆓𓐳𓏏𓀔𓍛𓀭</span><br>
<span style="font-size: 10; font-weight: 700;">(7)</span> <span class="hierojax" style="font-size: 30px;">𓇼𓐱𓏏𓐰𓏛𓌡𓐰𓂝𓐱𓏤𓐰𓈖𓉦𓀭𓇋𓅱𓏙𓈖𓐰𓍿𓅱𓍛𓀭𓂋𓑕𓐰𓋴𓑕𓐱𓍋𓑕𓀀𓇋𓅱𓐴𓎡𓅓𓎛𓇬𓀔𓐰𓈖𓆳𓏏𓐰𓎆𓐱𓎆𓏤𓐱𓏤𓐱𓏤𓐰𓏤𓐱𓏤𓐱𓏤𓁹𓐰𓈖𓍛𓏤𓐰𓈖𓐰𓍈𓏌𓅱</span><br>
<span style="font-size: 10; font-weight: 700;">(8)</span> <span class="hierojax" style="font-size: 30px;">𓌴𓐰𓁹𓄿𓈖𓐰𓀭𓍿𓅱𓅓𓇋𓈎𓐰𓂋𓐰𓏛𓋴𓐍𓐰𓂋𓐰𓏛𓋴𓊪𓐰𓂧𓏚𓄓𓐳𓉐𓂋𓐰𓂻𓅓𓄡𓐰𓏏𓐱𓏤𓋴𓐟𓑕𓄿𓏛︂𓇋𓅱𓇋𓋴𓉔𓑕𓄿𓑕𓃀𓂻𓐰𓍿𓅱</span><br>
<span style="font-size: 10; font-weight: 700;">(9)</span> <span class="hierojax" style="font-size: 30px;">𓍛𓀭𓂋𓁹𓐰𓏏𓇑𓇑𓋷𓐰𓈖𓀁𓍛𓑕𓀭𓃹𓐰𓈖𓐰𓏏𓂜𓐰𓈖𓁹𓐰𓏏𓐰𓆑𓋴𓏏𓐰𓎠𓁷𓐰𓐍𓐍𓐱𓐍𓐰𓎡𓇋𓊄𓐰𓂋𓎡𓐰𓂻𓅱𓁹𓐰𓈖𓐰𓎡𓏇𓎗𓏏𓐰𓈖𓎠𓐰𓏏𓍛𓀭</span><br>
<span style="font-size: 10; font-weight: 700;">(10)</span> <span class="hierojax" style="font-size: 30px;">𓁹𓐰𓂋𓎡𓏇𓎗𓏏𓐰𓈖𓎠𓐰𓏏𓍛𓏤𓐰𓆑𓅓𓋴𓏠𓐰𓈖𓐍𓐰𓍊𓎗𓏏𓐰𓈖𓎠𓀭𓈖𓐰𓏏𓐰𓆑𓊨𓁹𓐰𓏃𓋀𓅂𓀭𓎠𓍋𓈋𓐰𓊖𓌂𓉼𓁷𓐰𓄣𓋄𓊖</span><br>
<span style="font-size: 10; font-weight: 700;">(11)</span> <span class="hierojax" style="font-size: 30px;">𓇋𓅱𓁹𓐰𓈖𓀀𓅭𓐴𓏤𓌻𓐰𓆑𓈖𓐰𓑂𓊨𓁹𓐰𓏃𓋀𓅂𓀭𓋴𓏠𓐰𓈖𓐍𓐱𓍊𓐰𓈖𓀀𓊞𓑕𓐰𓆑𓑕𓅨𓑕𓐰𓈖𓑕𓈖𓐰𓅘𓎛𓎛𓎛𓈖𓐰𓂝𓆓𓐳𓐷𓏏𓐰𓇾𓐸𓁹𓐰𓈖𓀀𓈖𓐰𓆑</span><br>
<span style="font-size: 10; font-weight: 700;">(12)</span> <span class="hierojax" style="font-size: 30px;">𓈎𓐰𓈖𓇋𓅱𓉱𓅱𓍿𓐰𓊃𓍞𓄤𓄤𓄤𓏃𓐰𓏏𓋀𓅂𓀭𓅓𓋞𓐰𓏧𓋠𓐍𓐰𓊃𓃀𓂧𓐰𓏧𓍖𓎶𓐰𓏤𓐱𓏤𓐱𓏤𓋴𓋴𓈖𓐰𓇛𓆱𓐰𓌸𓅱𓐴𓆱𓄟𓊹𓊹𓊹</span><br>
<span style="font-size: 10; font-weight: 700;">(13)</span> <span class="hierojax" style="font-size: 30px;">𓏶𓅱𓐍𓐱𓏏𓐰𓆑𓁹𓐰𓎡𓄿𓂋𓐰𓉱𓏪𓋴𓈖𓅓𓌳𓅱𓐴𓏏𓂞𓐰𓈖𓀀𓑄︀𓑄︀𓃹𓑕𓐰𓏏𓐱𓇼𓊹𓉞𓀀𓏪𓂋𓐰𓁹𓐰𓏏𓀸𓏏𓐰𓏥𓋴𓈖𓏙𓂋𓐰𓐍𓋴𓈖</span><br>
<span style="font-size: 10; font-weight: 700;">(14)</span> <span class="hierojax" style="font-size: 30px;">𓈖𓐰𓏏𓐰𓂝𓈖𓐰𓏏𓇳𓐱𓏤𓐰𓎠𓎛𓃀𓎳𓐰𓏤𓐱𓏤𓐱𓏤𓁶𓐰𓊪𓆴𓇳𓐰𓏤𓐱𓏤𓐱𓏤𓇋𓅱𓌂𓈖𓐰𓀀𓂓𓐰𓏏𓀋𓅓𓈖𓐰𓈙𓅓𓊞𓇋𓅱𓄟𓈖𓐰𓀀𓋴𓈖𓐰𓍿𓇋𓇋𓉱</span><br>
<span style="font-size: 10; font-weight: 700;">(15)</span> <span class="hierojax" style="font-size: 30px;">𓇋𓅱𓋴𓄡𓐰𓎡𓐬𓈖𓐰𓀀𓈙𓐰𓈖𓃀𓏏𓎠𓍋𓈋𓐰𓊖𓀭𓅓𓐍𓐰𓊃𓃀𓂧𓐰𓏧𓎛𓈖𓐰𓂝𓅓𓆑𓐰𓂓𓐱𓏏𓏧𓌀𓅓𓋞𓐰𓏧𓉻𓐰𓏏𓐱𓏏𓐰𓊌𓐱𓏤𓐱𓏤𓐱𓏤𓎠𓐰𓏏𓅓</span><br>
<span style="font-size: 10; font-weight: 700;">(16)</span> <span class="hierojax" style="font-size: 30px;">𓄡𓐰𓎡𓐰𓂋𓅱𓐬𓐰𓏤𓐱𓏤𓐱𓏤𓏌𓎛𓂝𓐰𓄹𓐱𓏤𓐱𓏤𓐱𓏤𓊹𓀭𓌥𓈖𓐰𓀀𓊹𓀭𓅓𓈍𓐰𓂝𓅱𓏛𓐰𓏥𓆑𓅓𓊑𓏏𓐰𓏤𓀀𓈖𓐰𓏏𓁷𓐰𓂋𓊃𓐰𓈙𓇾𓀸𓏏𓀀𓈖𓐰𓏏𓐧𓀀</span><br>
<span style="font-size: 10; font-weight: 700;">(17)</span> <span class="hierojax" style="font-size: 30px;">𓏌𓐰𓎡𓀀𓃂𓂢𓐰𓏤𓅓𓋴𓄡𓐰𓎡𓂋𓐰𓐬𓊹𓀭𓋴𓅓𓀀𓏏𓐰𓅨𓂭𓂭𓂭𓇋𓅱𓁹𓐰𓈖𓀀𓉐𓐰𓂋𓐰𓏏𓄋𓐰𓈐𓐰𓏏𓐱𓏤𓐱𓏤𓐱𓏤𓃨𓑕𓅱𓍑𓂻𓐰𓆑𓂋𓈖𓐰𓐩𓏏𓐰𓆑</span><br>
<span style="font-size: 10; font-weight: 700;">(18)</span> <span class="hierojax" style="font-size: 30px;">𓍚𓈖𓐰𓀀𓌙𓑕𓀐𓐰𓏥𓁷𓈖𓐰𓈙𓅓𓏏𓐰𓊞𓋴𓐍𓐰𓂋𓀒𓐰𓈖𓀀𓐍𓐱𓏏𓐰𓆑𓀐𓐰𓏥𓊨𓐰𓁹𓀭𓇋𓅱𓁹𓐰𓈖𓀀𓉐𓐰𓂋𓐰𓏏𓉻𓐰𓏏𓌞𓀀𓊹𓂋𓐰𓂻𓐱𓏤𓐱𓏤𓐱𓏤𓐰𓆑</span><br>
<span style="font-size: 10; font-weight: 700;">(19)</span> <span class="hierojax" style="font-size: 30px;">𓂞𓐰𓈖𓀀𓋴𓐪𓊛𓊹𓂧𓐰𓊪𓐱𓏏𓊞𓅝𓁷𓐰𓏤𓌷𓐰𓂝𓋴𓑕𓐪𓑕𓂧𓑕𓐰𓃉𓑕𓅱𓐴𓏏𓊞𓐰𓏥𓂝𓐰𓊪𓂋𓐰𓐢𓈖𓐰𓀀𓊞𓅓𓐴𓈍𓐙︂𓏏𓆄𓎠𓍋𓈋𓐰𓊖𓀭𓅓𓋴𓈖𓐰𓏏𓐱𓇋𓐱𓇋𓉱</span><br>
<span style="font-size: 10; font-weight: 700;">(20)</span> <span class="hierojax" style="font-size: 30px;">𓋴𓏠𓐰𓈖𓐰𓏛𓈍𓐰𓂝𓅱𓏛𓐰𓏥𓆑𓄤𓅱𓅱𓍑𓄿𓆑𓐰𓂋𓌂𓑕𓐰𓈇𓑕𓊪𓐱𓈎𓐰𓂋𓊖𓇋𓅱𓂥𓐰𓈖𓀀𓈐𓐰𓏏𓐱𓏤𓐱𓏤𓐱𓏤𓊹𓀭𓂋𓅓𓊢𓏏𓐰𓉐𓐰𓆑𓏃𓐰𓏏𓐱𓏏𓊪𓐱𓈎𓐰𓂋𓐰𓊖</span><br>
<span style="font-size: 10; font-weight: 700;">(21)</span> <span class="hierojax" style="font-size: 30px;">𓇋𓅱𓐩𓈖𓐰𓀀𓃹𓐰𓈖𓐰𓈖𓄤𓀭𓇳𓐱𓊪𓐰𓆑𓈖𓐰𓂚𓉼𓋴𓐍𓐰𓂋𓀒𓈖𓐰𓀀𓐍𓐱𓏏𓐰𓆑𓀐𓐱𓏪𓐰𓆑𓎠𓐰𓁷𓋭𓐰𓊃𓑕𓅱𓑕𓈇𓑕𓐰𓏤𓑕𓈖𓐰𓈖𓐰𓂧𓇋𓇋𓏏𓐰𓊖𓂞𓐰𓈖𓀀𓅱𓍑𓂻𓐰𓆑</span><br>
<span style="font-size: 10; font-weight: 700;">(22)</span> <span class="hierojax" style="font-size: 30px;">𓂋𓐰𓄚𓏌𓅨𓐰𓏏𓊞𓅱𓍿𓐰𓊃𓍞𓈖𓐰𓋴𓄤𓏥𓐰𓆑𓋴𓄫𓀀𓄣𓊃𓐰𓏏𓐰𓈊𓏪𓋁𓏏𓐰𓏏𓈎𓑕𓐰𓌳𓑕𓌙𓑕𓀀𓎛𓑕𓂝𓑕𓐰𓂝𓑕𓏏𓑕𓅱𓀠𓏪𓅓𓊃𓐰𓏏𓐰𓈊𓏪𓋀𓏏𓐰𓏏</span><br>
<span style="font-size: 10; font-weight: 700;">(23)</span> <span class="hierojax" style="font-size: 30px;">𓌴𓐰𓁹𓄿𓄿𓋴𓈖𓐰𓄤𓐱𓄤𓐱𓄤𓈖𓐰𓈙𓅓𓏏𓐰𓊞𓄥𓈖𓐰𓋴𓇾𓐰𓂋𓍋𓈋𓐰𓊖𓏎𓈖𓐰𓈖𓋴𓊨𓑕𓐰𓁹𓑕𓏃𓑕𓋀𓑕𓅂𓑕𓀭𓑕𓎠𓑕𓍋𓈋𓐰𓊖𓀭𓈖𓐰𓉥𓆑𓌞𓈖𓐰𓀀𓊹𓂋𓐰𓉐𓐰𓆑</span><br>
<span style="font-size: 10; font-weight: 700;">(24)</span> <span class="hierojax" style="font-size: 30px;">𓁹𓐰𓄐𓆑𓇓𓅱𓋴𓐍𓐰𓊌𓊨𓏏𓐱𓉐𓐰𓆑𓊠𓐰𓂝𓀀𓋭𓐰𓊃𓐰𓏏𓐱𓍢𓅓𓄚𓐰𓈖𓉐𓑄︀𓑄︀𓀭𓑄︀𓑄︀𓑄︀𓀭𓏥𓐰𓆑𓅓𓍲𓐰𓈖𓏌𓅱𓐴𓏏𓀭𓏥𓐰𓆑</span><br>

</body>
</html>
