<!DOCTYPE html>
<html lang="en">
<head>
<meta http-equiv="Content-Type" content="text/html; charset=utf-8">
<title>Urkunden IV 32</title>
<link rel="stylesheet" type="text/css" href="hierojax.css" />
<script type="text/javascript" src="hierojax.js"></script>
<script type="text/javascript">
    window.addEventListener("DOMContentLoaded", () => {
hierojax.processFragments(); });
</script>
</head>
<body>

<h1>Urkunden IV 32</h1>

<p>
Originally encoded in RES, as part of the <a
href="https://mjn.host.cs.st-andrews.ac.uk/egyptian/texts/">St Andrews Corpus</a>.
Converted automatically to Unicode using HieroJax.
</p>

<span style="font-size: 10; font-weight: 700;">(1)</span> <span class="hierojax" data-type="svg" style="font-size: 30px;">𓆳𓐱𓐷𓏏𓐰𓊗𓐸𓏺𓐱𓏺𓇹𓐰𓏺𓐱𓏺𓆷𓐷𓐍𓐰𓏏𓐸𓐱𓇳𓎆𓏺𓐱𓏺𓐱𓏺𓐰𓏺𓐱𓏺𓐷𓐍𓐰𓂋𓐸𓐱𓍛𓏤𓐰𓈖𓅃𓃒𓀜𓁧𓌸𓅒𓈍𓐰𓂝𓅓𓈖𓐰𓄓𓐻𓐷𓂋𓐰𓏏𓐸𓆘𓉻𓐰𓄇𓐱𓄇𓅉𓄤𓐱𓆳𓐱𓆳𓆳𓐱𓋴𓋹𓄣𓐱𓄣𓐰𓄣𓐷𓇓𓐰𓏏𓐸𓐱𓐷𓆤𓐰𓏏𓐸𓍹𓐼𓇳𓐱𓉼𓆣𓐱𓂓𓐽𓍺𓏙𓋹𓅭𓐴𓇳𓍹𓐼𓅝𓄟𓐱𓋴𓐽𓍺𓆓𓐳𓐷𓏏𓐰𓇿𓐸𓑃࿠𓏏𓐰𓏤𓈖𓃀𓐱𓋴𓆟𓐰𓏛𓏏</span><br>
<span style="font-size: 10; font-weight: 700;">(2)</span> <span class="hierojax" data-type="svg" style="font-size: 30px;">𓅱𓆑𓈍𓐰𓏏𓐰𓆑𓅓𓁷𓐰𓂋𓐰𓏭𓁶𓐰𓏤𓀷𓇿𓐰𓇿𓐰𓈇𓐱𓈇𓂋𓋾𓐱𓐷𓈎𓐰𓏭𓐸𓍲𓐱𓐷𓏏𓐰𓍢𓐸𓐰𓈖𓂡𓐰𓈖𓇋𓐱𓐷𓍿𓐰𓈖𓐸𓁚𓇔𓅱𓊖𓇿𓐰𓎔𓎛𓊖𓅱𓅓𓂋𓐰𓏤𓂝𓐰𓏤𓊪𓐰𓊃𓈙𓐰𓏏𓐱𓏴𓏛𓐰𓏤𓐱𓏤𓐱𓏤𓅃𓐰𓎟𓃩𓐰𓎟𓀭𓀭𓄥𓏏𓐰𓏛𓇿𓐰𓇿𓐰𓈇𓐱𓈇𓋴𓐱𓇛𓅓𓀼𓆑𓁷𓐰𓏤𓎼𓐰𓏏𓉐𓐰𓏤𓐱𓏤𓐱𓏤𓅬𓐱𓃀𓀭𓅱𓍿𓋴𓐱𓏏𓍞𓊬</span><br>
<span style="font-size: 10; font-weight: 700;">(3)</span> <span class="hierojax" data-type="svg" style="font-size: 30px;">𓈍𓐰𓂝𓅱𓏛𓐱𓐷𓏤𓐰𓏤𓐰𓏤𓐸𓏣𓐍𓐰𓏏𓐱𓏭𓋑𓑀𓋔𓍘𓐱𓇋𓍛𓅆𓆑𓎁𓐰𓏏𓐰𓂡𓈖𓐰𓆑𓃛𓅱𓂝𓐰𓏏𓄯𓐰𓏛𓆑𓊵𓐰𓏏𓐰𓊪𓈖𓐰𓆑𓅃𓍿𓐰𓈖𓐰𓏏𓐱𓏏𓊍𓂋𓋴𓐱𓅱𓊃𓐰𓐍𓄋𓏏𓐰𓍔𓄿𓈙𓅱𓏴𓐱𓐷𓈇𓐰𓏤𓐱𓏤𓐱𓏤𓐸𓋆𓏏𓐰𓊖𓎛𓐱𓐷𓆰𓑀𓐰𓈖𓐸𓃀𓏏𓐱𓐷𓈇𓐰𓏤𓐱𓏤𓐱𓏤𓐸𓐍𓐰𓆑𓐰𓏏𓐱𓏏𓁷𓐰𓏤𓎟𓐱𓋴𓊖𓂋𓅡𓎡𓐰𓂡𓈖𓐰𓊃𓁷𓐰𓂋𓅱𓈙𓐰𓂝𓐷𓏭𓐰𓈒𓐸𓐱𓐷𓏤𓐰𓏤𓐰𓏤𓐸𓌚𓀀𓐱𓐷𓏤𓐰𓏤𓐰𓏤𓐸</span><br>
<span style="font-size: 10; font-weight: 700;">(4)</span> <span class="hierojax" data-type="svg" style="font-size: 30px;">𓈉𓐰𓏏𓅂𓌙𓐱𓐷𓀀𓐰𓏤𓐱𓏤𓐱𓏤𓐸𓊹𓐱𓀭𓃀𓐱𓅱𓇋𓐱𓇋𓅂𓐷𓆜𓐰𓅪𓐸𓐱𓐷𓏤𓐰𓏤𓐰𓏤𓐸𓇉𓄿𓅱𓐰𓏤𓐱𓏤𓐱𓏤𓎟𓐰𓏏𓐰𓈒𓐱𓈒𓐱𓈒𓂋𓐰𓏏𓎛𓐱𓅱𓍕𓐰𓏤𓐱𓏤𓐱𓏤𓄿𓐴𓈎𓃀𓐱𓏏𓄏𓐰𓈒𓐰𓈒𓐰𓈒𓌙𓐱𓐷𓀀𓐰𓈒𓐱𓈒𓐱𓈒𓐸𓇔𓅱𓐰𓈇𓌙𓐱𓐷𓀀𓐰𓈒𓐱𓈒𓐱𓈒𓐸𓅓𓐍𓐰𓂧𓊛𓎔𓐻𓏏𓅂𓐰𓈇𓌙𓐱𓐷𓀀𓐰𓈒𓐱𓈒𓐱𓈒𓐸𓅓𓏃𓈖𓐰𓏏𓊛𓈉𓐰𓏏𓐱𓏤𓐱𓏤𓐱𓏤𓎟𓐰𓏏𓋬𓐰𓂧𓇋𓇋𓏛𓐰𓏤𓐱𓏤𓐱𓏤𓌨𓐰𓂋𓏎𓎺𓐰𓏤𓐱𓏤𓐱𓏤</span><br>
<span style="font-size: 10; font-weight: 700;">(5)</span> <span class="hierojax" data-type="svg" style="font-size: 30px;">𓊃𓐰𓈖𓐰𓏤𓐱𓏤𓐱𓏤𓈖𓊹𓐱𓄤𓀴𓊃𓐰𓊪𓐱𓊗𓁶𓐰𓊪𓐱𓏭𓍹𓐼𓇳𓐱𓉼𓐱𓆣𓂓𓐽𓍺𓋹𓆓𓐳𓐷𓏏𓐰𓇿𓐸𓈖𓐰𓆱𓐰𓐍𓐱𓏏𓅃𓎟𓐰𓇿𓐰𓇿𓎛𓎺𓐰𓈖𓊃𓐰𓎡𓍢𓐰𓂡𓈖𓐰𓆑𓋼𓐰𓈒𓐱𓈒𓐱𓈒𓊪𓐰𓈖𓏌𓅱𓐱𓌟𓈒𓐱𓈒𓐱𓈒𓁷𓐰𓂋𓅱𓐷𓏤𓐰𓏤𓐰𓏤𓐸𓐱𓌙𓀀𓐱𓐷𓏤𓐰𓏤𓐰𓏤𓐸𓅱𓎛𓐱𓅱𓏏𓐰𓊖𓐰𓈒𓐱𓈒𓐱𓈒𓊃𓐰𓈖𓐰𓏤𓐱𓏤𓐱𓏤𓈖𓐰𓆑𓅓𓊃𓐰𓈖𓐰𓂉𓇿𓐰𓏤𓐰𓈇𓄚𓐰𓈖𓏌𓐱𓅱𓅂𓄛𓌙𓐱𓐷𓀀𓐰𓏤𓐱𓏤𓐱𓏤𓐸𓅓</span><br>
<span style="font-size: 10; font-weight: 700;">(6)</span> <span class="hierojax" data-type="svg" style="font-size: 30px;">𓉔𓄿𓐱𓃀𓏏𓐱𓍁𓀤𓂻𓈖𓍛𓐱𓅆𓆑𓅓𓎡𓐰𓊃𓅱𓐱𓀓𓈖𓏶𓅓𓐱𓏏𓄂𓐰𓏏𓐱𓏤𓆑𓆘𓋴𓐱𓐷𓐍𓐰𓂋𓐸𓀒𓈖𓐰𓆑𓀘𓐷𓐮𓐰𓏏𓐸𓐱𓅂𓌙𓐱𓐷𓀀𓐰𓈒𓐱𓈒𓐱𓈒𓐸𓈖𓑕𓐰𓅘𓎛𓐱𓋴𓏭𓌙𓐱𓀀𓅱𓈙𓐰𓂋𓅪𓂉𓐱𓄿𓅪𓈖𓊏𓊪𓐰𓇹𓆑𓊃𓐱𓎛𓏭𓅱𓅯𓐰𓏛𓈖𓐰𓆑𓏏𓐰𓍔𓄿𓈙</span><br>
<span style="font-size: 10; font-weight: 700;">(7)</span> <span class="hierojax" data-type="svg" style="font-size: 30px;">𓅱𓐱𓏴𓈇𓐰𓏤𓐱𓏤𓐱𓏤𓐜࿡𓐰𓏤𓅱𓐴𓏭𓆑𓐰𓏭𓂜𓆣𓈖𓐰𓉔𓅱𓅪𓅓𓈖𓃀𓂧𓅱𓁸𓐰𓈒𓐱𓈒𓐱𓈒𓐪𓑀𓂧𓐰𓏌𓏛𓌙𓐱𓀀𓐱𓐷𓏤𓐰𓏤𓐰𓏤𓐸𓂻𓐱𓅱𓐷𓈒𓐰𓈒𓐰𓈒𓐸𓐱𓂋𓈖𓐰𓐍𓂡𓐰𓆑𓂜𓊃𓐰𓊪𓐱𓊗𓌡𓐰𓂝𓐰𓏤𓀀𓇋𓐱𓅓𓉺𓐱𓐷𓏤𓐰𓈒𓐱𓈒𓐱𓈒𓐸𓌓࿠𓐱𓐷𓏏𓐰𓈉𓐸𓌙𓐱𓐷𓀀𓐰𓈒𓐱𓈒𓐱𓈒𓐸𓐍𓐰𓂋𓀒𓈖𓈙𓐰𓂝𓏏𓐱𓐷𓄬𓐰𓈒𓐱𓈒𓐱𓈒𓐸𓂞𓇋𓐱𓇋𓁷𓐰𓏤𓐝𓑀𓐰𓏤𓆱𓐰𓐍𓐱𓏏𓂻𓇿𓐰𓇿𓐰𓇿𓈇𓐰𓏤𓐱𓏤𓐱𓏤𓊃𓐰𓈖</span><br>
<span style="font-size: 10; font-weight: 700;">(8)</span> <span class="hierojax" data-type="svg" style="font-size: 30px;">𓄿𓐱𓋴𓐷𓐏𓑀𓐰𓈒𓐱𓈒𓐱𓈒𓐸𓐱𓋴𓈖𓐰𓏤𓐱𓏤𓐱𓏤𓃁𓐱𓎛𓅤𓏛𓐰𓆑𓇋𓆛𓐰𓈖𓏏𓐷𓈉𓐰𓏤𓐱𓏤𓐱𓏤𓐸𓐱𓋴𓈖𓐰𓏤𓐱𓏤𓐱𓏤𓏟𓅱𓂋𓐱𓏤𓐰𓏤𓐱𓏤𓐱𓏤𓋴𓈖𓐰𓏤𓐱𓏤𓐱𓏤𓏇𓐱𓇋𓐷𓊃𓐰𓈖𓐸𓐱𓌰𓅓𓅱𓃫𓐰𓇲𓈖𓐰𓈖𓐰𓈖𓐰𓏤𓐱𓏤𓐱𓏤𓎛𓐱𓀜𓐱𓇋𓇋𓐱𓏏𓈖𓐰𓈖𓐰𓈖𓇉𓄿𓐱𓇋𓇋𓐱𓅱𓌪𓐰𓅂𓐷𓏤𓐰𓏤𓐰𓏤𓐸𓐱𓐷𓁷𓐰𓂋𓐰𓊃𓐸𓐷𓆈𓐰𓄿𓐸𓐱𓐷𓏤𓐰𓏤𓐰𓏤𓐸𓈖𓐰𓄿𓊪𓐰𓂧𓄿𓐱𓐷𓈒𓐰𓈒𓐰𓈒𓐸𓁷𓐰𓏤𓐍𓐰𓈖𓊪𓐰𓂡𓎁𓐰𓂡𓐺𓏏𓂋𓎡𓇋𓐱𓇋𓃀𓐱𓅱𓈉</span><br>
<span style="font-size: 10; font-weight: 700;">(9)</span> <span class="hierojax" data-type="svg" style="font-size: 30px;">𓅷𓄿𓂋𓂘𓂡𓇓𓐱𓅱𓂧𓐰𓊪𓇋𓐱𓇋𓆊𓁷𓐰𓏤𓅱𓐱𓏏𓐍𓐱𓅱𓂾𓂻𓐱𓀀𓊃𓂧𓐰𓎼𓄿𓀅𓂻𓐱𓇓𓅱𓂋𓅃𓌴𓐲𓏏𓂝𓐰𓂡𓌨𓐰𓂋𓁹𓍘𓐱𓇋𓌡𓐰𓏤𓐰𓂝𓀴𓇋𓏠𓐰𓈖𓀭𓅭𓐱𓏤𓀯𓅱𓍿𓐰𓏏𓅱𓂺𓐰𓈒𓐱𓈒𓐱𓈒𓊹𓐱𓀭𓇋𓐱𓐷𓏠𓐰𓈖𓐸𓀄𓏛𓂋𓐰𓈖𓆑𓀭</span><br>
<span style="font-size: 10; font-weight: 700;">(10)</span> <span class="hierojax" data-type="svg" style="font-size: 30px;">𓄟𓋴𓐱𓅂𓏏𓐰𓏭𓀭𓃒𓐷𓇷𓐰𓏏𓐸𓐱𓊹𓊹𓐱𓊹𓏏𓐱𓇋𓏏𓐰𓂇𓏜𓐱𓂾𓏏𓐰𓏛𓈖𓐰𓏏𓊹𓐱𓎛𓂝𓐰𓄹࿡𓐰𓈒𓐱𓈒𓐱𓈒𓁹𓎛𓐱𓎿𓐱𓋴𓀁𓍘𓐱𓇋𓅢𓉺𓐱𓐷𓏌𓐰𓊖𓐸𓀭𓐱𓐷𓈒𓐰𓈒𓐰𓈒𓐸𓌴𓐲𓈎𓄿𓅓𓐱𓌙𓏛𓐰𓈖𓎟𓅱𓐱𓐷𓈒𓐰𓈒𓐰𓈒𓐸𓉗𓐶𓉻𓏏𓐰𓉐𓏠𓐰𓈖𓏌𓅱𓉐𓐰𓈖𓀎𓀀𓈒𓐱𓈒𓐱𓈒𓐰𓆑𓏏𓐰𓍃𓅓𓏛𓎛𓐱𓎿𓐱𓋴𓐷𓏭𓐰𓂻𓐸𓐱𓇓𓅱</span><br>
<span style="font-size: 10; font-weight: 700;">(11)</span> <span class="hierojax" data-type="svg" style="font-size: 30px;">𓅓𓌓𓐰𓏏𓏺𓐱𓏺𓐱𓏺𓐱𓏺𓐱𓏺𓐱𓏺𓐰𓏺𓐱𓏺𓐱𓏺𓋬𓂧𓐰𓏛𓏇𓐱𓇋𓋁𓐱𓃀𓃮𓂋𓐰𓈖𓐷𓊪𓐰𓏭𓐸𓐱𓆵𓀔𓅓𓎩𓐰𓂋𓃒𓐷𓈒𓐰𓈒𓐰𓈒𓐸𓐱𓐷𓐍𓐰𓈖𓐰𓏭𓐸𓅯𓈙𓐰𓊪𓐷𓁺𓐰𓈖𓐸𓐱𓋴𓏏𓅢𓍛𓐱𓅆𓆑𓏎𓐰𓈖𓇥𓐰𓂋𓅱𓈐𓐰𓈒𓐱𓈒𓐱𓈒𓇿𓐰𓈇𓐰𓏤𓁷𓐰𓏤𓈖𓐰𓂧𓃀𓐱𓐷𓏏𓐰𓈇𓐸𓈒𓐱𓈒𓐱𓈒𓐰𓆑𓐍𓐰𓈖𓐰𓂧𓂾𓂻𓄖𓅱𓐴𓏭𓆑𓐰𓏭</span><br>
<span style="font-size: 10; font-weight: 700;">(12)</span> <span class="hierojax" data-type="svg" style="font-size: 30px;">𓅓𓐍𓐰𓊪𓈙𓐰𓄗𓂡𓐰𓆑𓈖𓐰𓆱𓐰𓐍𓐱𓏏𓀜𓁷𓐰𓏤𓎛𓐱𓎛𓏭𓐰𓂻𓂚𓄿𓂡𓂜𓅠𓅓𓈖𓐰𓆑𓎛𓐱𓎿𓐱𓋴𓏭𓐰𓂻𓏏𓐰𓆑𓐰𓏭𓐷𓁷𓐰𓏤𓐸𓐱𓇋𓅓𓆑𓀀𓋴𓐱𓐷𓂧𓐰𓈅𓐸𓐷𓏴𓐰𓂡𓐸𓐱𓇋𓆛𓐰𓈖𓏏𓐰𓈉𓐷𓈒𓐰𓈒𓐰𓈒𓐸𓐱𓐍𓅓𓂜𓐰𓈖𓏶𓅓𓅱𓐱𓐷𓈒𓐰𓈒𓐰𓈒𓐸</span><br>
<span style="font-size: 10; font-weight: 700;">(13)</span> <span class="hierojax" data-type="svg" style="font-size: 30px;">𓂸𓐰𓏛𓀼𓂜𓌴𓐰𓁹𓅀𓐱𓋴𓏏𓅱𓍿𓐰𓊃𓅱𓐱𓍟𓂡𓐰𓏤𓐱𓏤𓐱𓏤𓅒𓏏𓐰𓍔𓄿𓈙𓐰𓏴𓐱𓈇𓆑𓇔𓏭𓐰𓈇𓂋𓏃𓈖𓐰𓏏𓅂𓐴𓈇𓇿𓐰𓈇𓐰𓏤𓊪𓐰𓈖𓎔𓐻𓐷𓏏𓐱𓏭𓐸𓂋𓈖𓐰𓈖𓐰𓈖𓐷𓊪𓐰𓆑𓐸𓐱𓐫𓂧𓐰𓏌𓅱𓐱𓂻𓐍𓐰𓂧𓐰𓂧𓏭𓐰𓊛𓅓𓏃𓈖𓐰𓏏</span><br>
<span style="font-size: 10; font-weight: 700;">(14)</span> <span class="hierojax" data-type="svg" style="font-size: 30px;">𓍘𓐱𓇋𓐱𓇋𓊝𓂜𓆣𓐱𓏇𓏏𓐰𓏏𓏛𓈖𓎡𓐱𓏭𓅱𓐴𓏭𓆤𓐰𓏏𓋔𓀭𓐰𓈒𓐱𓈒𓐱𓈒𓂋𓐰𓈖𓆑𓇺𓐰𓂋𓂻𓂋𓄵𓐰𓈖𓏌𓐱𓅱𓂻𓐰𓈖𓊪𓐱𓏏𓐰𓇯𓄖𓐰𓂻𓈖𓐰𓆑𓇿𓐰𓇿𓐰𓈇𓐱𓈇𓂋𓐰𓐍𓏏𓐱𓏏𓐰𓊖𓋹𓈖𓐰𓐍𓀁𓐱𓏏𓅱𓇋𓐱𓅓𓆑𓅓𓇿𓐰𓇿𓐰𓇿𓎟𓅱𓐱𓐷𓈒𓐰𓈒𓐰𓈒𓐸𓈖𓉻𓐰𓏏𓈖𓅢𓍛𓐱𓅆𓆑</span><br>
<span style="font-size: 10; font-weight: 700;">(15)</span> <span class="hierojax" data-type="svg" style="font-size: 30px;">𓂜𓌳𓁹𓅀𓏏𓐱𓅱𓅓𓎼𓐰𓈖𓏌𓅱𓏏𓐱𓌟𓍼𓐰𓈒𓐱𓈒𓐱𓈒𓈖𓐰𓏏𓇥𓐰𓂋𓅂𓀼𓐱𓐷𓈒𓐰𓈒𓐰𓈒𓐸𓇥𓐰𓂋𓅆𓌞𓐱𓋴𓅱𓂻𓀭𓐱𓐷𓈒𓐰𓈒𓐰𓈒𓐸𓂞𓐰𓂞𓊡𓅱𓆑𓈖𓌞𓐱𓋴𓂻𓇓𓐱𓅱𓀀𓉻𓐰𓂝𓄿𓐱𓐷𓃀𓐰𓏏𓑕𓐸𓇎𓏛𓐰𓈒𓐱𓈒𓐱𓈒𓆑𓈖𓅓𓂝𓆓𓐳𓂧𓐦𓅓</span><br>
<span style="font-size: 10; font-weight: 700;">(16)</span> <span class="hierojax" data-type="svg" style="font-size: 30px;">𓂝𓐰𓍿𓐰𓈖𓌙𓐱𓅯𓈐𓐰𓆑𓀀𓍘𓇋𓍛𓅆𓆑𓅓𓅆𓀭𓎁𓐰𓏏𓅱𓂡𓅓𓇓𓏏𓐰𓈖𓇋𓐱𓇋𓏏𓐰𓏛𓈒𓐱𓈒𓐱𓈒𓐰𓆑𓈖𓐰𓏏𓁨𓐵𓏤𓐰𓈒𓐱𓈒𓐱𓈒𓅓𓐱𓆳𓏏𓐰𓏤𓐱𓏤𓐱𓏤𓎼𓐰𓈖𓄡𓐰𓇼𓈖𓐰𓆑𓈀𓅱𓐱𓐷𓈇𓐰𓏤𓐱𓏤𓐱𓏤𓐸𓍲𓐱𓐷𓈖𓐰𓅨𓐸𓂋𓐰𓈘𓇿𓐰𓈇𓐰𓏤𓂋𓇥𓐰𓂋𓆑𓌨𓐰𓂋𓋸𓐱𓋸𓆑𓐰𓏭</span><br>
<span style="font-size: 10; font-weight: 700;">(17)</span> <span class="hierojax" data-type="svg" style="font-size: 30px;">𓅭𓐴𓇳𓈖𓄡𓐰𓏏𓐱𓏤𓆑𓈘𓐰𓏤𓆑𓍹𓐼𓅝𓄟𓐱𓋴𓐽𓍺𓋹𓆓𓐳𓐷𓏏𓐰𓇿𓐸𓂋𓈖𓅘𓎛𓐱𓇳𓐱𓎛𓇋𓏠𓐰𓈖𓐷𓇳𓐰𓏤𓐸𓐱𓀭𓇓𓏏𓐰𓈖𓀭𓊹𓐱𓊹𓐱𓊹𓀭𓐱𓐷𓏤𓐰𓏤𓐰𓏤𓐸𓇋𓏏𓐰𓆑𓀭𓆑𓐱𓊪𓅱𓐱𓈎𓌳𓄿𓅓𓌙𓐱𓏛𓄤𓐱𓄤𓐱𓄤𓐰𓆑</span><br>
<span style="font-size: 10; font-weight: 700;">(18)</span> <span class="hierojax" data-type="svg" style="font-size: 30px;">𓇷𓐰𓏏𓊹𓐱𓊹𓐱𓊹𓀭𓐱𓐷𓏤𓐰𓏤𓐰𓏤𓐸𓈖𓐰𓏏𓇋𓐱𓐷𓊪𓐰𓏏𓐸𓏛𓐰𓏤𓐱𓏤𓐱𓏤𓊨𓏏𓐰𓏤𓐱𓏤𓐱𓏤𓊖𓌸𓂋𓇋𓐱𓇋𓀁𓏙𓐱𓋹𓊽𓐱𓌀𓋴𓐱𓈖𓃀𓄫𓐰𓏛𓄣𓐱𓏤𓐰𓆑𓁷𓐰𓏤𓅆𓊨𓏏𓐰𓉐𓁷𓐰𓏤𓊃𓐰𓌬𓅓𓏏𓐰𓂻𓋹𓅱𓐱𓐷𓏤𓐰𓏤𓐰𓏤𓐸𓎟𓅱𓐷𓏤𓐰𓏤𓐰𓏤𓐸𓐱𓏇𓐱𓐷𓇳𓐰𓏤𓐸𓆓𓐳𓐷𓏏𓐰𓇿𓐸</span><br>

</body>
</html>
